<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი X</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი X</h1>
      </div>
      <div class="paragraph">
        <p>
          ახლა იწყება საოცარი ამბები: გულის შემაძრწუნებელი და ამავდროულად
          შვებისმომგვრელიც. ორივე მრავლად იქნება! გავანსა და ლანდგრაფ
          კინგრიმურსელს შორის პლიმიციოლთან დათქმული პირობის ერთწლიანი ვადა
          ამოიწურა, მაგრამ ორთაბრძოლა არ შემდგარა. ის შანპფანცუნში კი არა,
          ბარბიგიოლში უნდა გამართულიყო; ამდენად, შურისგება მეფე კინგრიზინის
          სიკვდილის გამო, არ მომხდარა. მისმა ვაჟმა, ვერგულახტმა გავანთან ბრძოლა
          კი დააპირა, მაგრამ რაინდთა საძმომ მათი ნათესაობა შეიტყო, რაც საკმარისი
          საფუძველი აღმოჩნდა ამ განხეთქილების მოსაგვარებლად. თანაც, ისიც
          გაირკვა, რომ კინგრიზინის სიკვდილში დამნაშავე გრაფი ეხკუნახტი იყო, რისი
          გადაბრალებაც მას გავანისთვის სურდა. ამის გამო კინგრიმურსელი გავანს, ამ
          უშიშარ გმირს დაუზავდა. ამის შემდეგ ვერგულახტმა და გავანმა ერთდროულად
          და ერთმანეთისგან დამოუკიდებლად გადაწყვიტეს, გრაალის ამბავი
          გამოეკვლიათ. მის საძიებლად რომ გასწიეს, გზად ურიცხვი ორთაბრძოლის
          გადატანა მოუხდათ, რადგან ვინც გრაალს ესწრაფვის, მან ამ სანუკვარ მიზანს
          ბრძოლით უნდა მიაღწიოს. აი, ეს გახლავთ სწორი გზა პატივისა და
          დიდებისკენ! ის, რაც ამ უნაკლო გმირს, გავანს თავს გადახდა, როცა
          შანპფანცუნიდან წავიდა და გზად რა ბრძოლები გადაიტანა, იმან გიამბოთ,
          ვინც ამას შეესწრო. მე კი აწ მის ერთ ბრძოლაზე მოგახსენებთ. ერთ დღესაც
          ის ამწვანებულ მინდორში მიაჭენებდა ცხენს, როცა შუბით შენგრეულ ფარს
          მოჰკრა თვალი და დაინახა ცხენი, ქალისთვის განკუთვნილი, მდიდრული
          უნაგირით და ასეთივე ძვირფასი ლაგამ-აღვირითურთ. ცხენი ფარის გვერდით,
          ერთ ტოტზე მიებათ. გავანმა გაიფიქრა: „რა გულადი ქალი ყოფილა, ფარს რომ
          თან დაატარებს! ჩემთან შებრძოლება რომ მოინდომოს, ქალისგან თავი როგორ
          უნდა დავიცვა? ჩამოვქვეითდები და მამაცურად დავუხვდები! მაგრამ თუ
          შემეტაკა და ხელჩართულმა ბრძოლამ დიდხანს გასტანა, შესაძლოა ისეც მოხდეს,
          რომ ძირს დამცეს - ჰოდა, მერე გინდ გაიხაროს, გინდ არა! კეთილშობილი
          ქალბატონი კამილე ხომ არ არის, რაინდული თქმულების თანახმად,
          ლაურენტესთან გმირულად რომ დაეცა? ცოცხალი რომ იყოს და მაშინდელივით
          მამაცურად გამოაგელვოს ცხენი, მასთან შერკინებაში მეც ვცდიდი ბედს!“ ფარს
          ხმლის დარტყმის კვალიც ემჩნეოდა. გავანი ახლოს მივიდა და ფარი
          შეათვალიერა; ნახა, რომ ის შუბს გაეხვრიტა და მასზე დიდ ღრმულს დაეღო
          პირი. აი, ასეთი მხატვარია ბრძოლა! მაგრამ, ეკუთვნის კი ჯილდო მხატვარს,
          ასეთი ფერებით რომ მოხატავს ხოლმე იარაღს! მსხვილტანა ცაცხვის უკან,
          სამყურებით მოჩითულ მწვანე მდელოზე ღრმად დამწუხრებული ქალი იჯდა.
          მწუხარებას მისთვის ყოველგვარი ხალისი მოესპო. როცა გავანმა ცაცხვს
          შემოუარა და ქალს მიუახლოვდა, დაინახა, რომ მის კალთაში რაინდი იწვა და
          ქალის გლოვის მიზეზიც ეს იყო. გავანმა მისალმების შესაძლებლობა ხელიდან
          არ გაუშვა; ქალმაც თავი დაუკრა და მადლობა გადაუხადა. მოთქმა-
          გოდებისაგან ხმა ჩახლეჩვოდა. გავანი ცხენიდან ჩამოხტა. მის წინ იწვა
          შუბით გაფატრული რაინდი, შინაგანი სისხლდენით. ჰკითხა ქალს, ცოცხალი იყო,
          თუ უკვე სულს ღაფავდა და მან მიუგო: „ბატონო, ჯერ ცოცხალია, მაგრამ
          ვშიშობ, რომ დიდი დღე არ უწერია. ღმერთმა ჩემს მშველელად მოგავლინათ! და
          ახლა მირჩიეთ რამე! თქვენ ჩემზე მეტი უბედურება გექნებათ ნანახი; ჰოდა,
          დამეხმარეთ და მანუგეშეთ!“ „რა თქმა უნდა, ქალბატონო“ უთხრა გავანმა.
          „ყველაფერს ვიღონებ, ამ რაინდის გადასარჩენად. მერწმუნეთ, უთუოდ ვიხსნი
          სიკვდილისგან, ოღონდ მილი მჭირდება! მას კვლავ საღსალამათს იხილავთ და
          მის ლაპარაკსაც მოისმენთ; რადგან სასიკვდილო ჭრილობა არ აქვს; უბრალოდ,
          სისხლი გულს აწვება.“ გავანმა, რომელიც ერკვეოდა ჭრილობათა მკურნალობის
          საქმეში, ცაცხვის ტოტი აიღო და ისე შემოაცალა ქერქი, რომ ერთგვარი მილი
          წარმოიქმნა. მან ეს მილი ჭრილობაში ჩაარჭო. შემდეგ სთხოვა ქალს, სისხლი
          ამოეწოვა. რაინდს ძალა მოუვიდა და მან ლაპარაკიც შეძლო. როცა თავზე
          დამდგარი გავანი დაინახა, გულითადი მადლობა გადაუხადა და უთხრა, ამ
          უძლურებისგან რომ მიხსენი, ამით შენს სახელს დიდება შემატეო. შემდეგ კი
          ჰკითხა, ლიგროუსში ხომ არ მიდიოდა რაინდულ შერკინებაში მონაწილეობისთვის:
          „მეც შორეული პუნტურტოისიდან გამოვეშურე თავგადასავალთა საძიებლად. ახლა
          კი გულით ვწუხვარ, ამ ქალაქს ასე რომ მივუახლოვდი. თქვენც ჭკუა იხმარეთ
          და მისგან შორს დაიჭირეთ თავი. რა ვიცოდი, ეს თუ დამემართებოდა! ლიშოუს
          გველიუსმა მძიმედ დამჭრა და ორთაბრძოლისას ცხენიდან გადამისროლა. მისმა
          შუბმა ფარი გამიხვრიტა და ის შიგ მკერდში შემერჭო. ეს კეთილშობილი
          ქალბატონი დამეხმარა და ცხენით აქ მომიყვანა.“ ურჩია გავანს, აქედან ფეხი
          არ მოეცვალა, მაგრამ გავანმა მოინდომა, თავისი თვალით ენახა ის ადგილი,
          სადაც რაინდს ეს უბედურება შემთხვეოდა: „ლოგროისი ახლოსაა და მინდა, შენს
          მეტოქეს ქალაქში შესვლამდე დავეწიო, რათა სათანადოდ მივუზღა ამ
          საქციელისთვის. ოღონდაც მითხარი, რის გამო იძია შენზე შური?“ „ნუ იზამ
          ამას!“ შეჰყვირა დაჭრილმა. „ბავშვური თამაშობა ნუ გგონია, საქმე
          სამკვდრო-სასიცოცხლო ბრძოლას ეხება!“ გავანმა ჭრილობა ქალის თავსაბურავით
          გადაუხვია, შელოცვაც დააყოლა და რაინდსა და ქალბატონს უფლის შეწევნა
          უსურვა. გაჰყვა მათ ნაკვალევს, რომელიც ისე იყო სისხლით მორწყული,
          გეგონება, ირემი დაუჭრიათო; ასე რომ, გზა არ არევია და მალევე მის
          თვალწინ ამოიზიდა მედიდური და სახელგანთქმული ლოგროისის ციხესიმაგრე,
          შთამბეჭდავად რომ წამოჭიმულიყო მთის თავზე. ციხესიმაგრისკენ ამავალი გზა
          მთას წრიულად უვლიდა გარშემო, ასე რომ, ვინმე ბრიყვს შორიდან რომ
          შეეხედა, ეგონებოდა, ციხესიმაგრე წრეზე ბრუნავსო. მასზე დღემდე იძახიან,
          რომ აუღებელი ციხეა და საფრთხე არც ერთი მხრიდან ემუქრებაო. ციხესიმაგრეს
          გარს ძვირფას ხეთა ხეივანი ერტყა: ერთმანეთს ენაცვლებოდა უხვმსხმოიარე
          ლეღვის, ბროწეულისა და ზეთისხილის ხეები, ვაზი და კიდევ სხვა მრავალი
          მცენარე. გავანმა ქალაქში ცხენი შეაჭენა და ერთ-ერთ ქუჩაზე თავის
          ბედნიერებასა და გულის დარდს შეეყარა. კლდიდან გადმოჩქეფებულ წყაროსთან,
          მისდა სასიხარულოდ, დაინახა უმშვენიერესი ქალბატონი, ყვავილი ქალური
          სიტურფისა, რომელსაც თვალი ვერ მოწყვიტა. კონდვირამურსს თუ არ ჩავთვლით,
          მისებრ მომხიბლავი ქალი ქვეყნად არ შობილიყო. ამ თვალწარმტაც და ნაზ
          არსებას ორგელუზე ლოგროისელი ერქვა. ეს თავგადასავალი მასზე იუწყება, რომ
          ის თავად ყოფილა ტრფობის სიტკბოება, თვალთა დაუბინდავი ნათელი და გულის
          სიმთა ამათრთოლებელი. გავანი მიესალმა და უთხრა: „კეთილშობილო ქალბატონო,
          თუ ნებას დამრთავთ, აქვე, თქვენ გვერდით, ჩამოვქვეითდები და თუ ჩემი აქ
          ყოფნით თავს არ შეგაწყენთ, ისე გამაბედნიერებთ, რომ ჩემზე ბედნიერი კაცი
          არ იქნება. ჩემს სიცოცხლეს ვფიცავ, ჯერ მე ქალი თქვენებრ არ მომწონებია!“
          „ძალიანაც კარგი! ეს უთქვენოდაც ვიცი“ გამომწვევად მიუგო ქალმა და თან
          გავანი აათვალიერ-ჩაათვალიერა. შემდეგ გახსნა თავისი ტკბილი ბაგე და
          თქვა: „ოღონდ მეტისმეტადაც ნუ შემაქებთ, თორემ უბედურებას გადაეყრებით.
          აქ ნებისმიერს როდი აქვს ნება, ჩემზე ილაპარაკოს. ყველამ - ჭკვიანმა თუ
          სულელმა, სწორმა თუ მრუდმა, ჩემი ქება რომ მოინდომოს, ამ ქებას რაღა ფასი
          ექნება! ჩემზე ლაპარაკის უფლება მას ეძლევა, ვინც იცის, ჭკუა-გონება
          როგორ მოიხმაროს. თქვენი სახელიც კი არ ვიცი. ასე რომ, დროა, აქაურობას
          გაეცალოთ! მანამდე კი ჩემს აზრს მოგახსენებთ: ახლოსაც კი არ გაკარებიხართ
          ჩემს გულს, გულში ჩავარდნაზე რომ აღარაფერი ვთქვათ! რა უფლებით მთხოვთ
          ტრფობას? გამაგებინეთ, ეს როგორ მოგივიდათ თავში? ზოგი ისე აკვესებს
          თვალებს, რომ კვეს-აბედი მასთან მონაგონია! ეს უჯობს იმის დანახვას, რაც
          მას გულს უკოდავს. თქვენი უძლური ლტოლვა სხვა მიზნისკენ მიმართეთ! თუ
          თავგადასავალს დაეძებთ ტრფობის ჯილდოს მოსაპოვებლად, ამ ჯილდოს ჩემგან ნუ
          მოელით; ოდენ სირცხვილს თუ მოიმკით. რაღას უცდით, წადით აქედან!“ გავანი
          შეეპასუხა: „კეთილშობილო ქალბატონო, რაც ბრძანეთ - სიმართლეა. ჩემმა
          თვალებმა საფრთხეში ჩააგდო გული ჩემი. პატიოსან სიტყვას გაძლევთ, რომ ეს
          ასეა: დაგინახეთ თუ არა, თქვენმა სიტურფემ თავგზა ამირია და მას შემდეგ
          ტყვე ვარ თქვენი. გამოიჩინეთ, როგორც ქალმა, გულმოწყალება! რომც
          შემრისხოთ, გეტყვით, რომ თქვენ მე ბორკილები დამადეთ! აწ გნებავთ,
          ამხსენით, გნებავთ - ნუ ამხსნით! მაგრამ ნახავთ, რომ უკან არ დავიხევ და
          სადაც არ უნდა ვიყო, გვერდიდან არ მოგიშორებთ.“ ასულმა მიუგო: „ძალიანაც
          კარგი! მაშ, წამიყვანეთ! მაგრამ ამაზეც დაფიქრდით: თუ ბოლოს იმ სარგებელს
          გადახედავთ, რისი მიღების იმედიც გაქვთ ჩემდამი ტრფობით, გაფრთხილებთ,
          რომ მას წუხილი გადაწონის, თავდატეხილი სირცხვილის გამო. ჩემი თვალით
          მინდა ვიხილო, ჩემ გამო ბრძოლას თუ გაბედავთ. მაგრამ თუ თქვენი ღირსება
          რამედ გიღირთ, ჯობს, ჩემგან შორს დაიჭიროთ თავი! და ბოლოს კიდევ ერთ
          საგულისხმო რჩევასაც მოგცემთ: სატრფოდ სხვა ვინმე ამოირჩიეთ! ჩემს
          ტრფობას თუ მოიწადინებთ, სიყვარულისა და ბედნიერების იმედი ნუ გექნებათ!
          და თუ მართლაც თან წამიყვანთ, დიდ უბედურებას გადაეყრებით.“ ჩვენმა
          ბატონმა გავანმა კი უყოყმანოდ უპასუხა: „მერედა, ვინ ითხოვს ტრფობას,
          მსახურების გარეშე? მინდა დაგარწმუნოთ: ვინც უამისოდ მოიპოვებს მას,
          ცოდვით იმძიმებს თავს. ის კი, ვინც წრფელ სიყვარულს ელტვის, განუხრელად
          უნდა მსახურებდეს მას, თავიდანაც და მერეც, როცა შეისმენენ.“ ქალმა თქვა:
          „გაფრთხილებთ, ჩემს სამსახურში დგომით, ბრძოლებით აღსავსე ცხოვრებას
          ირჩევთ, საბოლოოდ კი იმედგაცრუება და სირცხვილი გელით. ესეც იცოდეთ,
          მხდალი მე სამსახურს ვერ გამიწევს. ასე რომ, გაუყევით ამ საცალფეხო
          ბილიკს - ის შარაგზა არ არის, ცხენი რომ გააჭენოთ - შემდეგ გადაივლით
          ვიწრო ხიდს და ხეხილის ბაღში აღმოჩნდებით. იქ ჩემს ცხენს უნდა მიხედოთ.
          აჟრიამულებული ხალხი შემოგხვდებათ, ცეკვა- სიმღერით, დაირის ჟღრიალითა და
          ფლეიტაზე კვრით. ეს ხალხი გარს შემოგეხვევათ; თქვენ უნდა გაარღვიოთ ეს
          მხიარული წრე, ჩემს ცხენთან მიხვიდეთ და აუშვათ ის. და ისიც
          გამოგყვებათ.“ გავანი ცხენიდან ჩამოხტა და გონებაში აწონ-დაწონა,
          დაბრუნებამდე ცხენს სად დატოვებდა. წყაროსთან ვერაფერი შენიშნა, რაზედაც
          მიაბამდა. გაიფიქრა, უზრდელობაში ჩამომერთმევა, ქალს რომ ვთხოვო, თქვენ
          მიხედეთო. „ვხედავ, რაც გაფიქრებთ“ უთხრა ქალმა. „ცხენი მე დამიტოვეთ,
          თქვენ დაბრუნებამდე მე მივხედავ. თუმცა, ჩემი ეს სამსახური, არა მგონია,
          წაგადგეთ.“ მაშინ ჩვენმა ბატონმა გავანმა მას აღვირი გადასცა და უთხრა:
          „მოკიდეთ ხელი, ქალბატონო!“ „რა სულელი ხართ!“ შესძახა ქალმა. თქვენ
          ხელშენახებ ადგილზე აღვირს ხელს როგორ წავავლებ!“ „კეთილშობილო
          ქალბატონო, აღვირისთვის ასე წინ ხელი არასდროს ჩამივლია“ უპასუხა ტრფობას
          მოწყურებულმა რაინდმა. „მაშ, კარგი, მანდ მოვკიდებ ხელს“ თქვა ქალმა.
          „თქვენ კი იჩქარეთ და რაც შეიძლება სწრაფად მომგვარეთ ჩემი ცხენი, თან
          რომ გამოგყვეთ.“ გავანმა მისი საქციელი ბედნიერების მაუწყებელ პირველ
          წარმატებად მიიჩნია და ის მყისვე გაუდგა გზას. გადაიარა ხიდი და კარიბჭის
          გავლით ხეხილის ბაღში შევიდა. იქ მან უამრავი ტურფა ქალწული და ასევე
          ურიცხვი ახალგაზრდა რაინდი ნახა, რომლებიც ცეკვავდნენ და მღეროდნენ. როცა
          ჩვენი ბატონი გავანი თავის ძვირფასი აღჭურვილობით წარდგა მათ წინაშე, ეს
          მხიარულება უცაბედად მწუხარებამ შეცვალა, რამეთუ ხეხილის ბაღში მყოფნი
          წესიერი, გულკეთილი ადამიანები იყვნენ. ყველა მათგანი, ვინ იქ იდგა, იწვა
          ანდა კარავში იჯდა, შეწუხდა იმ მძიმე განსაცდელზე, გავანს რომ
          დამუქრებოდა. ქალები და კაცები გულისტკივილით შესჩიოდნენ ერთმანეთს:
          „ჩვენს ქალბატონს, მისი ორპირობის გამო, ამ რაინდის დიდ გასაჭირში
          ჩაგდება მოუნდომებია. ვაი, რომ მანაც დაუჯერა! სამწუხარო დასასრული
          გარდაუვალია!“ მრავალმა კეთილშობილმა რაინდმა მიირბინა გავანთან და
          გულითადი მისალმებით გადახვია ხელი. გავანმა კი ხალხის წრე გაარღვია და
          ზეთისხილის ხესთან მივიდა, სადაც ცხენი იდგა, ძვირფასი ლაგამ-უნაგირით.
          ერთი რაინდი, რომელსაც გრძელი, საგულდაგულოდ ჩაწნული წვერი ამშვენებდა,
          ცხენის გვერდით ყავარჯენს დაყრდნობოდა. როცა გავანი ცხენს მიუახლოვდა, იმ
          რაინდს ცრემლი წასკდა. ამის მიუხედავად, მეგობრულად შეეგება მას და
          უთხრა: „თუ ჩემს კეთილ რჩევას ყურად იღებთ, ეს ცხენი აქვე დატოვეთ.
          მართალია, არავინ დაგაბრკოლებთ, აქედან წაიყვანოთ, მაგრამ გირჩევთ, ხელი
          არ ახლოთ. მატყუარაა ჩემი მბრძანებელი; მრავალ რაინდს მოუსწრაფა
          სიცოცხლე.“ როცა გავანმა მიუგო, რომ ეს ვერ დააბრკოლებდა, კეთილშობილმა
          რაინდმა შესძახა: „იგლოვეთ იმაზე, რაც ამას მოყვება!“ გავანმა ცხენს
          საბელი მოხსნა; რაინდმა უთხრა: „აწ აქ დიდხანს ნუღა დაყოვნდებით. გასწით
          და ცხენიც უკან გამოგყვებათ. დაე, მან, ვისი ხელიც ზღვის წყალს
          მარილიანად აქცევს, გიხსნათ ამ გასაჭირიდან! უფალმა დაგიცვათ, რომ ჩემი
          მბრძანებლის სიტურფემ სირცხვილში არ ჩაგაგდოთ. გარეგნული მომხიბლაობის
          მიუხედავად, ის გულცივი და უსულგულოა; ავდრიდან გამობრწყინებულ მზეს
          ჰგავს.“ „რაც ხდება, ღვთის ნებაა“, მიუგო გავანმა. დაემშვიდობა მწუხარე
          რაინდს და ყველა იქ მყოფს, რომლებიც მოთქმა-გოდებას მოჰყვნენ. ცხენი უკან
          დაედევნა. გამოვიდნენ ჭიშკრიდან, გაუყვნენ ვიწრო ბილიკს და გადაიარეს
          ხიდი, სადაც გავანს მისი გულის და, ასევე, ქვეყნის მბრძანებელი ელოდა;
          მისი გული ნავთსაყუდელს მასთან ეძებდა, ამის ნაცვლად კი მძიმე განსაცდელს
          გადაეყარა. ქალს ნიკაპქვეშ თავსაბურავის თასმები შეეხსნა და თავზემოთ
          გადაეკვანძა. როცა ქალს ასე სააშკარაოზე გამოაქვს მისი მომხიბლავი
          სახება, ცხადია, რომ გართობა-თავშექცევის სურვილი ამოძრავებს. და როგორი
          ტანისამოსი ეცვა? აღწერა რომც მომენდომებინა, ამას მაინც ვერ შევძლებდი,
          რადგან მისი სხივმოსილი სილამაზის მრწყინვალება თვალს დამიბრმავებდა.
          როცა გავანი ქალს მიუახლოვდა, მან თავისი ტკბილი ბაგიდან შემდეგი
          სიტყვები შეაგება: „კეთილი იყოს თქვენი მობრძანება, თქვე სულელო, თქვენა!
          ჩემი მსახურება რომ მოგიწადინებიათ, თქვენზე ბრიყვი ამქვეყნად არავინ
          მეგულება. აჰ, გასწით აქედან!“ მაგრამ გავანმა მიუგო: „რაგინდ
          გაბრაზებულიც არ უნდა იყოთ, ყური უნდა დამიგდოთ, რადგან თქვენი მკაცრი
          სიტყვების შემდეგ მეტ პატივისცემას დაიმსახურებთ, ჩემსას თუ შეისმენთ. მე
          იმდენ ხანს ვიდგები თქვენს სამსახურში, სანამ ამის ღირსად მცნობთ. აწ კი
          ნება მიბოძეთ, ამხედრებაში დაგეხმაროთ.“ ქალმა უარი უთხრა: „მე თქვენთვის
          ეს არ მითხოვია! ჯერ არ დაგიმსახურებიათ. ასე რომ, მცირედს დასჯერდით.“
          ამ სიტყვებით მან ზურგი შეაქცია გავანს და ყვავილებით მოჩითული
          მინდვრიდან თვალისდახამხამებაში ცხენს ზურგზე მოახტა. შემდეგ რაინდს
          მოსთხოვა, მასზე წინ წასულიყო: „დასანანი იქნებოდა, ასეთი პატივცემული
          თანამგზავრი თვალთახედვიდან რომ დამეკარგოს“ დაცინვით უთხრა. „უფალმა
          შეგაჩვენოთ!“ მისდიეთ ჩემს რჩევას და ქალის გაკიცხვისაგან თავი შეიკავეთ!
          ნაჩქარევ დასკვნებს ნუ გამოიტანთ! ჯერ ის უნდა გაარკვიოთ, რა აწუხებს და
          მის გულში რა ცეცხლი ტრიალებს. მეც არაერთხელ განმისჯია სულსწრაფად ტურფა
          ასულნი. მაგრამ აწ ასე არაა საქმე! განრისხებულს, რაც არ უნდა
          გაეკეთებინა გავანისათვის ან რასაც აწი გაუკეთებს, ეს გაკიცხვას კი არა,
          თანაგრძნობას იმსახურებს. ძლევამოსილი ორგელუზე ისეთი ბრაზითა და მტრული
          განწყობით მისდევდა გავანს, რომ იმედი თითქმის გადამეწურა, რამეს თუ
          შეიგონებდა. ასე ერთად მიჭენაობდნენ ისინი აყვავილებულ იალაღზე, როცა
          გავანმა ერთ ყვავილს მოჰკრა თვალი, რომელზეც სმენოდა, რომ მისი ფესვი
          ჭრილობათა სამკურნალოდ გამოიყენებოდა. ჩვენი კეთილშობილი გმირი ჩამოხტა
          ცხენიდან, ამოთხარა ფესვი და კვლავ ცხენს მოახტა. კეთილშობილმა
          ქალბატონმა კი მის საქციელს შემდეგი სიტყვები დააყოლა: „ჩემი თანამგზავრი
          თურმე, რაინდიც ყოფილა და მკურნალიც, იმავდროულად. საექიმო წიგნების
          გაყიდვით შეუძლია თავი ირჩინოს და უზრუნველადაც იცხოვროს!“ გავანმა
          მშვიდად მიუგო: „მე ერთი დაჭრილი რაინდი შემომხვდა; ცაცხვის ჩრდილქვეშ
          წევს. თუ ისევ იქ დამხვდება, ეს ფესვი უშველის და ძალას მისცემს.“ ქალმა
          უთხრა: „სიამოვნებით ვნახავდი, როგორ მოარჩენთ. ეგებ, ცოტაოდენ მეც
          გავიწაფო სამკურნალო ხელოვნებაში.“ ამ დროს ერთი მეაბჯრე დაინახეს,
          ყვირილ-ყვირილით რომ მოსდევდათ მათ. გავანმა გადაწყვიტა, დალოდებოდა.
          როცა მეაბჯრე მიუახლოვდათ, გავანმა ნახა, რომ საძაგელი შესახედავი იყო.
          ამ ამაყ მეაბჯრეს მალკრეატურე ერქვა და გრძნეული ტურფა კუნდრი და გახლდათ
          მისი. ისე ჰგავდა თავის დას, რომ შეიძლება ერთმანეთში აგრეოდათ, ოღონდ ის
          კაცი იყო. მასაც გარეული ტახივით გამოჩროდა ეშვები აქეთ-იქით, რაც
          ადამიანის შესახედაობას უკარგავდა. თმა დასავით გრძელი არ ჰქონდა,
          რომელსაც ნაწნავი ხომ ჯორის გავამდე დასთრევდა. მას თმა მოკლედ შეეკრიჭა
          და ზღარბის ეკლებივით ეყარა. ასეთი ხალხი ტრიბალიბოტის ქვეყანაში
          ცხოვრობს, მდინარე განგის სიახლოვეს რომ მდებარეობს. მათი საძაგელი
          გარეგნობა ეფუძნება კარგა ხნის წინანდელ შეცოდებას. ჩვენი მოდგმის
          მამამთავარს, ადამს, ღმერთისგან ებოძა ნიჭი, რომ ყველა ქმნილებისთვის,
          ველურისა თუ მოთვინიერებულისთვის, სახელი დაერქმია. ამის გარდა, ის ყველა
          ნივთის არსსაც სცნობდა, ვარსკვლავთა სარბიელში და შვიდი პლანეტის
          წრებრუნვაშიც ერკვეოდა. ასევე, მისთვის ცნობილი იყო, რომელი მცენარე რა
          ძალებს შეიცავდა და იცოდა, რა რისთვის უნდა გამოეყენებინა. როცა მისი
          ქალიშვილები ისე წამოიზარდნენ, რომ შვილის გაჩენა შეეძლოთ, მან ისინი
          ბიწიერებისგან დაიცვა. ხოლო როცა მისი ერთი ქალიშვილი დაფეხმძიმდა,
          გარკვეული ბალახის ჭამა აუკრძალა, რადგან ეს ნაყოფს დაამახინჯებდა და
          ამით ადამინთა მოდგმას ზიანი მიადგებოდა. თქვა: „მათ შეეცვლებათ ის
          აღნაგი, ღმერთმა შესაქმის აქტით რაც გვიბოძა.“ და შემდეგ დასძინა: „ჩემო
          საყვარელო ქალიშვილებო, თვალს ნუ დაიბრმავებთ თქვენი ბედნიერების
          წინაშე!“ მაგრამ მისი ქალიშვილები ისე მოიქცნენ, როგორც საერთოდ ქალებს
          ჩვევიათ. ზოგი მათგანი სუსტი აღმოჩნდა და თავის ლტოლვებს დაექვემდებარა,
          ასე რომ, მათ მახინჯი შვილები გაუჩნდათ. მართალია, ადამი ძალზე
          დაანაღვლიანა ამ ამბავმა, მაგრამ სწორი გზისთვის მას არასდროს
          გადაუხვევია. დედოფალ სეკუნდილეს სამეფოში, იმ დედოფლისა, რომლის ხელიცა
          და ქვეყანაც ფაირეფიცმა რაინდულ საქმეთა აღსრულებით მოიპოვა, დასაბამითვე
          ცხოვრობდნენ ადამიანები მახინჯი სახითა და სხეულით. ერთხელ მათ გრაალის
          შესახებ უთხრეს, რომ ქვეყნად არაფერი იყო მასზე ძვირფასი და რომ მას მეფე
          ანფორტასი იცავდა. ისინი ამ ამბავმა ძალზე გააკვირვა, რადგან მათი
          ქვეყნის მდინარეები პატიოსან ქვებს მოაქანებდნენ ქვიშის ნაცვლად; ასევე,
          იქ ვეებერთელა, ოქროშემცველი მთები აღმართულიყო. ამიტომ დედოფალმა
          გაიფიქრა, ჭეშმარიტებას იმ კაცისგან შევიტყობ, გრაალს რომ იცავსო. და
          მასთან გაგზავნა ძვირფასეულობა და ორი საოცარი გარეგნობის მქონე
          ადამიანი: კუნდრი და მისი მომხიბლავი ძმა. დედოფალმა ანფორტასს კიდევ
          მრავალი საუცხოო რამ გაუგზავნა, რომელსაც ვერსად იყიდი, ისეთი
          იშვიათობაა. შემდეგ გულკეთილმა და ხელგაშლილმა ანფორტასმა ეს ზრდილი და
          თავაზიანი მეაბჯრე მალკრეატურე ორგელუზე ლოგროისელთან გაგზავნა. ასე რომ
          გამოირჩეოდა ის სხვა ადამიანებისაგან, ეს მისი კი არა, დიაცური ლტოლვის
          ბრალი იყო. აწ ეს, ავბედით მცენარეთა და ვარსკვლავთა ნაშიერი, საშინელი
          ყვირილით წარდგა გავანის წინაშე, რომელიც გზაზე იდგა და უცდიდა.
          მალკრეატურე ჯაგლაგ ფაშატზე ამხედრებულიყო, რომელიც ოთხივე ფეხით
          კოჭლობდა და გამუდმებით ბორძიკობდა. თვით ქალბატონი იეშუნტეც კი უკეთეს
          ცხენზე იჯდა, სანამ პარციფალი კვლავ მოაპოვებინებდა ორილუსის
          კეთილგანწყობას, სრულებით უდანაშაულოდ რომ დაეკარგა. მეაბჯრე მალკრეატურე
          გავანს ლანძღავდა და განრისხებული უყვიროდა: „ბატონო, თუ რაინდი
          ბრძანდებით, მაშინ სხვაგვარად უნდა იქცეოდეთ! მაგრამ ნამდვილი ბრიყვი
          ყოფილხართ, ჩემი მბრძანებელი რომ თან წაგიყვანიათ. ამისათვის კაცმა ჭკუა
          უნდა გასწავლოთ. თუ ღირსეული კაცი ხართ, გასწით აქედან, მთელმა და
          უვნებელმა! მაგრამ თუ ქვეითი ყმა ხართ, შოლტით ისე დაგითრიმვლავთ ტყავს,
          რომ სხვა ყველაფერი სანატრელი გაგიხდებათ!“ გავანმა აუღელვებლად მიუგო:
          „ვიდრე რაინდი მქვია, ამისთანა ლანძღვას ვერ დავითმენ! ასე მოხეტიალე
          ჯამბაზებს ელაპარაკეთ, ბრძოლისა რომ არაფერი გაეგებათ. ასეთი რამ
          არასდროს უკადრებიათ ჩემთვის. თუ ჩემი და ჩემი ქალბატონის შეურაცხყოფა
          გსურთ, იმასაც ვნახავთ, ამ სიავეს როგორ გაზღვევინებთ! რაც არ უნდა
          საშიში გარეგნობა გქონდეთ, თქვენმა მუქარამ ოდნავადაც ვერ შემაკრთო.“ ამ
          სიტყვებით გავანი თმაში წვდა მეაბჯრეს და ცხენიდან გადმოაგდო. ამ
          ჭკვიანმა, კეთილშობილმა მეაბჯრემ გავანს შიშით შეხედა, მისი ზღარბა
          ქოჩორი საკმარისად დაზარალებულიყო: გავანის ხელს თმის ბღუჯა ამოეგლიჯა და
          ის ადგილი სისხლს გაეწითლებინა. ქალმა გულიანად გადაიკისკისა და
          ირონიულად თქვა: „როგორ მესიამოვნა, რაც განრისხებულმა ჩაიდინეთ.“
          გავანმა და ორგელუზემ გზა განაგრძეს, ხოლო მეაბჯრე მათ აედევნა. მივიდნენ
          იმ ცაცხვთან, სადაც დაჭრილი რაინდი იწვა. ვიდრე გავანმა სამკურნალო ფესვი
          დაადო და ჭრილობა ფრთხილად გადაუხვია, დაჭრილმა ჰკითხა მას: „მიამბე,
          თავს რა გადაგხდა, აქედან რომ წახვედი? იმ ქალთან ერთად მოსულხარ,
          რომელსაც მხოლოდ ის აფიქრებს, კაცს როგორ ავნოს. ჩემს უბედურებაში ბრალი
          მასაც მიუძღვის. ავესტროიტ-მავოეში მძლია სამკვდრო- სასიცოცხლო ბრძოლაში,
          რაც მთელი ჩემი ავლადიდების ფასად დამიჯდა. თუ სიცოცხლე რამედ გიღირს, ეს
          მაცდური ქალი თავიდან მოიშორე! შემომხედე და დაინახე, თუ რა უბედურება
          შეუძლია კაცს დააწიოს! ახლა მე მოვლა და სიმშვიდე მესაჭიროება, ჯანზე
          მოსასვლელად. დამეხმარე ამაში, ერთგულო გმირო!“ ბატონმა გავანმა კი
          მიუგო: „რა თქმა უნდა, უთუოდ დაგეხმარები!“ „აქვე ახლოს ერთი ლაზარეთია“,
          თქვა დაჭრილმა. „იქამდე რომ მიმაღწევინა, მშვიდად ვიგრძნობდი თავს. აქ
          ჩემი სატრფოს ცხენი დგას. მასზე ჩემი სატრფო აამხედრე, მე კი მის უკან
          შემომსვი!“ გავანმა უცნობი ქალის ცხენს საბელი ახსნა და დაჭრილთან ახლოს
          მიყვანა დაუპირა, მაგრამ დაჭრილმა შესძახა: „ახლოს ნუ მოიყვანთ, თორემ
          უსათუოდ ჩამწიხლავს!“ მაშინ გავანმა ცხენი განზე გაიყვანა, ქალი დინჯად
          და აუჩქარებლად მიჰყვა მას, თან ქმარს თვალს არ აშორებდა და მის თითოეული
          მინიშნებას ემორჩილებოდა. როგორც კი გავანმა ქალი ცხენზე შესვა, დაჭრილი
          ელვის სისწრაფით წამოხტა, გავანის კასტილიურ ბედაურს მოახტა და თავის
          ქალბატონთან ერთად გაქუსლა. ჩემი აზრით ეს სამარცხვინო და უღირსი
          საქციელი იყო. გავანი დამწუხრდა, ხოლო მისი ქალბატონი ისე კისკისებდა,
          რომ ქალის ასეთი გახალისება საწყენიც კი იყო. ცხენი რომ დაკარგა, გავანმა
          მისი ტკბილი ბაგიდან, აი, რა მოისმინა: „თავიდან რაინდად მიგიჩნიეთ,
          შემდეგ, როგორც საოცარმა მკურნალმა, გამოიჩინეთ თავი, ამჟამად კი ფეხოსან
          მეაბჯრედ ქცეულხართ. ნებისმიერ ამ ხელობაში გაწაფულობა ადამიანს დიდ
          შემოსავალს მოუტანს, ასე რომ, ინუგეშეთ თავი თქვენი მრავალმხრივი
          უნარების გამო! კიდევ ელტვით ჩემს სიყვარულს?“ „რა თქმა უნდა,
          კეთილშობილო ქალბატონო“ მიუგო გავანმა. „თქვენს სიყვარულზე აღმატებული
          ჩემთვის არაფერია ამქვეყნად! არჩევანის საშუალება რომ მქონდეს თქვენსა და
          მთელი ქვეყნის სიმდიდრეს შორის, რაც კი ჰქონია მბრძანებელსა თუ არა
          მბრძანებელს, დედამიწის უმდიდრეს მკვიდრთ, მე უთუოდ თქვენი ტრფობის
          საგანძურს ამოვირჩევდი! და თუ მას ვერ მოვიპოვებ, სიკვდილი მიჯობს! თქვენ
          თქვენსავე საკუთრებას ანადგურებთ! რადგან, მე, თუმცაღა თავისუფალ
          ადამიანად დავიბადე, სრული უფლება გაქვთ, თქვენს ყმად ჩამთვალოთ.
          მიწოდეთ, რაც გსურთ: გნებავთ, რაინდი, გნებავთ - მეაბჯრე, პაჟი, ანდა
          გლეხუჭა, მაგრამ იმაზეც დაფიქრდით, რომ სცოდავთ, როცა კი მე და ჩემს
          რაინდულ მსახურებას აბუჩად იგდებთ. თუ მე ჯილდო მეკუთვნის ჩემი რაინდული
          სამსახურისთვის, თქვენ ბოდიში გაქვთ მოსახდელი ამ დაცინვის გამო. მე ეს
          არაფერს მვნებს, თქვენ კი თქვენს სახელს ისამარებთ.“ ამ დროს მათ დაჭრილი
          რაინდი მიუახლოვდათ. მან შესძახა: „შენ გავანი ყოფილხარ! როგორც იქნა
          ვიძიე შენზე შური, იმის გამო, რაც თავს დამაწიე! გაიხსენე: შენ მე ცხარე
          ბრძოლაში შემიპყარი და ბიძაშენ ართურის ციხესიმაგრეში წამიყვანე, სადაც
          კვირების განმავლობაში, ძაღლებთან ერთად, ერთი გობიდან ვჭამდი სალაფავს!“
          გავანმა ყვირილითვე უპასუხა: „აჰა! ეს შენ ბრძანდები, ურიანს? თუ კიდევ
          გინდა რამეში დამადანაშაულო, გეტყვი, რომ შენ წინაშე მე ბრალი არ
          მიმიძღვის. პირიქით. მე ვთხოვე მეფე ართურს, რომ შეეწყალებინე. მაგრამ
          შენივე უგუნურებამ იქამდე მიგიყვანა, რომ რაინდთა ორდენიდან განგკვეთეს
          და უფლებააყრილად გამოგაცხადეს, რადგან ერთ ქალწულს ცუდად მოექეცი და
          ამით ქვეყნაში მშვიდობას ბოლო მოუღე. მეფე ართურს შენი ჩამოხრჩობა ჰქონდა
          გადაწყვეტილი, მე რომ არ მეხსენი.“ „ვერაფერი გიშველის, ამიტომ დადუმდი!
          გეცოდინება ძველი თქმულება, ვისაც გასაჭირში დაეხმარები, იმას
          გადაიმტერებო. ჰოდა, მოიქეცი, ჭკვიან კაცს როგორც შეეფერება! სირცხვილია,
          წვერ-ულვაშიანი კაცი ბავშვივით რომ იწყებს წუწუნს! შენი ცხენი ახლა მე
          მეკუთვნის!“ თქვა ეს, ცხენს დეზი კრა და განრისხებული გავანი დატოვა
          ხახამშრალი. გავანმა კეთილშობილ ქალბატონს განუმარტა: „ეს ამბავი ასე
          იყო: მეფე ართური იმხანად, მრავალ ბრეტონელთან ერთად, დიანასდრუმში
          ისვენებდა, როცა ერთი ქალბატონი გარკვეული უწყებით ჩავიდა მის სამეფოში.
          ზუსტად ამ დროს, ამ საძაგელსაც თავგადასავლის საძიებლად გაეწია. ართურთან
          მასაც და იმ ქალბატონსაც გულითადად დახვდნენ, მაგრამ მან უკადრისი
          საქციელი ჩაიდინა: ქალს მისი სურვილის საწინაარმდეგოდ დაეუფლა. როცა ამის
          შესახებ სასახლეში შეიტყვეს, მეფემ შურის საძიებლად გვიხმო. ჩვენ ტყეში
          დავბანაკდით. მე სხვებს წინ გავუსწარი, კვალში ჩავუდექი ამ უღირსს,
          შევიპყარი და მეფე ართურს მივგვარე. ქალწული ღრმად იყო დამწუხრებული,
          რადგან ამ ბოროტმოქმედმა, უბიწოება და ქალწულობა წარტაცა, თანაც ისე, რომ
          ქალს არავითარი საბაბი მიუცია. რაინდს ამ უღირსმა საქციელმა სახელი
          გაუტეხა. როცა ქალი ჩემს მბრძანებელს წარუდგა, ართური განრისხდა. მან
          წამოიძახა: „მთელმა ქვეყანამ უნდა იგლოვოს ეს სასტიკი და აღმაშფოთებელი
          ამბავი! დამიწყევლია დღე, როცა ეს მოხდა! ამიტომ იმ ქვეყანაში, სადაც მე
          სამართლიანობას ვიცავ, დღეს ამ მოძალადეს მსჯავრს გამოვუტან!“ შემდეგ
          ქალს მიმართა: „გამოიჩინეთ გონიერება, აიყვანეთ ვექილი და შემოიტანეთ
          სარჩელი!“ ისიც უყოყმანოდ დაჰყვა მეფის რჩევას. ართურს ურიცხვი რაინდი
          ეხვია გარს, როცა ურიანსი, პუნტურტოესის თავადი, წარუდგინეს. საქმე ამ
          თავადის პატიოსნებასა და სიცოცხლეს ეხებოდა. გამოვიდა მოსარჩელე ქალი
          შეკრებილთა წინაშე და სთხოვა მეფეს, დიაცთა მოდგმის ღირსების დასაცავად,
          მისი უბიწოების ხელმყოფისთვის საკადრისად მიეზღო. მან შეახსენა მეფეს
          მრგვალი მაგიდის წესდება და თავისი, როგორც ელჩის ხელშეუხებლობა. ართურს,
          ვიღარცა მსაჯულს, ეს სარჩელი უნდა ჩაებარებინა და სამართლიანი მსჯავრი
          უნდა გამოეტანა, სამართლისავე საკეთილდრეოდ. მან მრგვალი მაგიდის
          წევრებსაც სთხოვა, დაეცვათ მისი უფლებები, რამეთუ იმას, რაც წარეტაცა -
          უბიწოებასა და ქალწულობას - ის ვეღარასდროს დაიბრუნებდა. მას ყველა
          მხარში ამოუდგა და სამართლიანი განაჩენის გამოტანა მეფეს დააკისრა.
          მოპასუხემ, რომელსაც მე ახლა მხოლოდ შერცხვენასა და თავზე ლაფის დასხმას
          ვუსურვებ, შეარჩია ვექილი და ისიც მთელი ძალით შეეცადა მის დაცვას.
          მაგრამ ამან ვერ უშველა. მას პატივის აყრა და სიკვდილი მიესაჯა, ოღონდ
          სისხლისღვრის გარეშე, რაც იმას ნიშნავს, რომ უნდა ჩამოხრჩობილიყო.
          შეძრწუნებულმა დახმარებისთვის მე მომმართა და საქვეყნოდ განაცხადა, რომ
          მექვემდებარებოდა და თავის სიცოცხლეს მე მანდობდა. ჰოდა, მეც შევშინდი,
          რომ მისი ჩამოხრჩობით ჩემს სახელს ჩრდილი მიადგებოდა. ასე რომ, ვთხოვე
          მესარჩელეს, ქალური გულმოწყალება გამოეჩინა და რისხვა ჩაეცხრო, რადგან
          თავისი თვალით ჰქონდა ნანახი, რა მამაცურადაც ვიძიე შური ამ
          ბოროტებისთვის. თანაც, ის ამგვარი ქმედებისთვის ხომ მისმა მომხიბლაობამ
          და სიტურფემ წააქეზა. და დავძინე: „როცა რაინდი ქალის მსახურებისას
          გასაჭირში ვარდება და მისას შეისმენენ, ამგვარი მიმტევებლობა თავად იმ
          მანდილოსნის გულმოწყალებაზე მეტყველებს!“ ვთხოვე მეფესაც და მის
          რაინდებსაც, გაეხსენებინათ ჩემი მსახურება და ჩემ მიერ ჩადენილ საქმეთა
          გამო, ჩემი შერცხვენა არ დაეშვათ. დახმარება დედოფალსაც შევთხოვე,
          გავახსენე ჩვენი სისხლისმიერი ნათესაობა, რომ მეფე ბავშვობიდანვე მის
          კარზე მზრდიდა და კიდევ ერთხელ დავუდასტურე ჩემი უსაზღვრო ერთგულება. მან
          თხოვნა შემისრულა და იმ ქალბატონს ერთი ერთზე დაელაპარაკა. ასე რომ,
          ურიანსი დედოფლის ჩარევამ იხსნა, მაგრამ მას მკაცრი სასჯელი დაეკისრა.
          მისი მძიმე დანაშაულის მოსანანიებლად მას ოთხი კვირის განმავლობაში
          მწევარ და მეძებარ ძაღლებთან ერთად, ერთი გობიდან უნდა ეჭამა. ამ სასჯელს
          ქალიც დასჯერდა. აი, ამიტომ სურს, მბრძანებელო, ურიანსს, ჩემზე შური
          იძიოს.“ ქალმა ჩაფიქრებით მიუგო: „მას ხელი მოეცარა! მაგრამ არ გეგონოთ,
          რომ ჩემი კეთილგანწყობის მოპოვება შეძელით! ვიდრე ის ჩემს სამეფოს
          დატოვებს, ისე ვაზღვევინებ, რომ სირცხვილით დაიწვება! რადგან ართურმა
          ქალწულის შეურაცხყოფისთვის დროულად და მყისიერად ვერ იძია შური და
          მსჯავრის გამოტანა ახლა ჩემს ხელთაა, თქვენი და იმ ქალბატონის მსაჯული მე
          ვიქნები, თუმცაღა, არც კი ვიცი, ვინ ბრძანდებით. მე მას ბრძოლაში ვიწვევ,
          ოღონდ მხოლოდ იმ შეურაცხყოფილი ქალბატონის, და არა თქვენ გამო. მისი
          უზნეო საქციელისთვის მახვილითა და შუბით ვიძიებ შურს!“ გავანი მეაბჯრის
          ცხენთან მივიდა და ძალისხმევის გარეშე დაიჭირა. ამასობაში მისმა
          თანამგზავრმა მეაბჯრეს არაბულ ენაზე რამდენიმე შეტყობინება გადასცა, რაც
          მას სასწრაფოდ ციხესიმაგრეში უნდა მიეტანა. მას შემდეგ, რაც მელკრეატურე
          ფეხით გაუყვა გზას ციხესიმაგრისაკენ, გავანის სახიფათო თავგადასავალიც
          დაიწყო. ბატონმა გავანმა მეაბჯრის ფაშატი შეათვალიერა. ის ბრძოლაში ვერ
          გამოადგებოდა, საამისოდ ერთობ სუსტი იყო. მეაბჯრეს ის ერთი გლეხისთვის
          წაერთმია. გავანს სხვა რა გზა ჰქონდა, თავისი ბედაურის ნაცვლად, ამ
          ჯაგლაგს უნდა დასჯერებოდა. ქალმა დაცინვით ჰკითხა: „ბატონო, ჩემთან ერთად
          მოგზაურობის ხალისი კიდევ შეგრჩათ?“ „რასაკვირველია!“ მიუგო გავანმა.
          „თქვენც ხომ ეს გსურთ!“ მანაც პასუხი არ დაუყოვნა: „კარგა ხანს მოგიწევთ
          ცდა, მე რომ თქვენგან რამე ვისურვო!“ „მიუხედავად ამისა, თქვენი
          სურვილების აღსრულების სამსახურში ვდგავარ!“ „ნამდვილად ბრიყვი
          მგონიხართ! შეიგნეთ, ბოლოს და ბოლოს, სიამოვნება კი არა, უბედურება
          გელით! ერთ ხიფათს რომ დააღწევთ თავს, მეორე დაგხვდებათ წინ!“ მაგრამ
          ტრფობას დანატრულმა რაინდმა მიუგო: „მე თქვენ უყუყმანოდ მოგემსახურებით;
          არ დავეძებ, ბედნიერება მომელის თუ უბედურება. სიყვარულმა მიბრძანა,
          თქვენი მორჩილი ვიყო, თუ ცხენით და თუ ფეხით.“ ქალის გვერდით როცა იდგა,
          თან თავის ამაყ ბედაურს ათვალიერებდა. საბრძოლო შეტაკებისთვის ის
          ნამდვილად არ გამოდგებოდა. უზანგის საკიდი ლაფნისა ჰქონდა. თორემ ჩვენი
          კეთილშობილი გავანი მშვენივრად მოახერხებდა ამხედრებას. ახლა კი ვერ
          გაებედა ცხენზე შეჯდომა, რადგან ეშინოდა, რომ მისი მოსართავები ამას ვერ
          გაუძლებდა, ხოლო რომ შეხტომოდა, გავანის სიმძიმის გამო, ცხენს სუსტი
          ზურგი დაუზიანდებოდა. ამდენად, ამაზე უარი უნდა ეთქვა და შუბი და ფარი
          თავად უნდა ეტარებინა. ქალი კი სიცილით იგუდებოდა მისი ამ რთული და
          სავალალო მდგომარეობის გამო. და როცა გავანმა, როგორც იქნა, ცხენს ფარი
          აჰკიდა, ქალმა ირონიულად უთხრა: „ხომ არ გსურთ, ჩემს სამეფოში ვაჭრობას
          მიჰყოთ ხელი? ჯერ იყო და, მკურნალი მყავდა თანამგზავრად, ახლა კი ჩარჩი
          მომყვება გვერდით! გზად მებაჟეებს უფრთხილდით, ბაჟის გადახდა არ
          მოგიწიოთ! ჩემი მებაჟეები ხეირს ნამდვილად არ დაგაყრიან!“ ეს ენამწარე და
          დამცინავი ნათქვამი გავანის ყურს ისე საყვარლად ელამუნებოდა, რომ
          სიტყვების აზრს ვერც კი სწვდებოდა. გადახედავდა და წამსვე მეცხრე ცაზე
          გრძნობდა თავს. მისთვის ის მაისის დილა იყო, ნაირფერი ყვავილებით შემკული
          და მომნუსხველი, ოღონდ გულზე ცეცხლის მომდებიც. მის ხელში იყო გავანის
          ბედნიერებაცა და უბედურებაც; მისი მწუხარე გულის მალხინებელიც მხოლოდ ის
          იყო. მის გვერდით თავს თავისუფლადაც გრძნობდა და შებორკილადაც:
          თავისუფლად - სევდა-ნაღველისაგან, შებორკილად კი ტრფობისაგან. ჩემს
          სწავლულ ნაცნობთაგან მავანნი ამტკიცებენ, ამური, კუპიდონი და მათი დედა
          ვენერა ადამიანებს ტრფობას ისრითა და ჩირაღდნით აღუძრავენო. მაგრამ
          ამგვარად აღძრული ტრფობა ერთობ საჭოჭმანო რამ მგონია. ტრფობის მარადიული
          ცეცხლი მასთან გიზგიზებს, ვის გულშიდაც ერთგულებას დაუბუდებია, თუგინდ
          ამას ყოველთვის არ მოჰქონდეს სიხარული და დროდადრო კაცს გულსაც სტკენდეს.
          ჭეშმარიტი სიყვარული - ერთგულებაა! კუპიდონის შუბი და ამურის ისარი მე
          არასდროს მომხვედრია. ეს ყმაწვილები და მათი დედა ვენერა, ანთებული
          ჩირაღდნით ნამდვილად რომ ხვევდნენ კაცს ტრფობის ალში, მომიწევს, ვაღიარო,
          რომ ამგვარ გასაჭირი მე არ ვიცი. ჭეშმარიტი სიყვარულისა რომ ვირწმუნო, ის
          უცილობლად ერთგულებას უნდა ეფუძნებოდეს. თუ ჩემი ხელოვნება ადამიანს
          ტრფობის გასაჭირში ეხმარება, მინდა, რომ ჩემს გულით საყვარელ გავანს
          დავეხმარო, ყოველგვარი გასამრჯელოს გარეშე. სიყვარულის ხუნდები რომ
          ადევს, ეს სულაც არ არცხვენს. როგორც არ უნდა შეიპყროს სიყვარულმა და
          შეურყიოს ძალები, მაინც ღირსეულად გაუმკლავდება მასზე ბატონობისა და
          მძლავრობის მოსურნე ნებისმიერი ქალის შეტევას. მომიახლოვდით და მეკვეთეთ,
          სევდავ ტრფობისა! (Liebeszwang). ბატონო ჩემო, თქვენ ისე უსპობთ კაცს
          სიხარულს, რომ ფეხქვეშ ნიადაგს აცლით და მხოლოდ კაეშანს აძლევთ ფართო
          შარაგზას. ტრფობის სამიზნე მამაცი გული რომ არ იყოს, ის სიხარულს ასე
          იოლად ვერ მოერეოდა. მის ასაკს არ ეკადრება, საკუთარი უსაქციელობით ასე
          რომ ხარობს! ან ეგებ, მისი სიყმაწვილის ბრალია, ადამიანთა გულისტკენით
          ბალღივით რომ ერთობა. მე, ჩემდა თავად, მირჩევნია მისი უსაქციელობა ისევ
          სიყმაწვილეს გადავაბრალო, ვიდრე დავუშვა, რომ ჭარმაგ ასაკშიდაც ასე
          უგუნურად იქცევა! რამდენი რამ აქვს ჩადენილი! ჰოდა, მე რა ვქნა, ეს მის
          სიყმაწვილეს მივაწერო თუ სიბერეს? თუკი ის ჭაბუკური სიცერცეტით ისევ
          განაგრძობს თავის ძველ ჩვეულებათა ხორცშესხმას, მალე უთუოდ გაიტეხს
          სახელს. ამიტომაც უნდა შევაგონო: მე ისეთ ტრფობას ვაფასებ, იოტისოდენა
          სიყალბე რომ არ ურევია და ყველა გონიერი ქალი თუ კაცი, რა თქმა უნდა,
          ამაში დამეთანხმება. როცა ორ ადამიანს ერთგულად და გულწრფელად უყვარს
          ერთმანეთი, თუ არცერთს ეთაკილება, მეორეს გულის კარი უანგარო ტრფიალების
          გასაღებით გაუხსნას, აი, ეს გახლავთ ჭეშმარიტი სიყვარული! რომც
          მოვინდომო, ბატონი გავანი მისგან დავიცვა, ის თავის სიყვარულს ვერ
          შეელევა, უსიხარულობისთვისაც რომ გაიწიროს. აბა, რიღასთვის ვაფრქვევ ამ
          სიტყვათა ნიაღვარს? კეთილშობილი კაცი არც უნდა გაექცეს სიყვარულს, რადგან
          სიყვარულია, მას უძლეველად რომ აქცევს. გავანმა სიყვარულის გამო რაღას არ
          გაუძლო! მისი ქალბატონი ამხედრდა, თავად კი ფეხით მოუწია ჩანჩალი. ბოლოს
          ორგელუზე და ეს გულადი გმირი ერთ უღრან ტყეში შევიდნენ. იქამდე გავანი
          ცხენს გვერდით მისდევდა. იქ მან ცხენი ერთ მორთან მიიყვანა, კისერზე
          ჩამოიკიდა ფარი, მანამდე ცხენს რომ ჰქონდა აკიდებული და მას ზურგზე
          შეაჯდა. ცხენს სიარული უჭირდა, მაგრამ გაიარეს ტყე და დასახლებულ
          ადგილამდე მივიდნენ. გავანმა თვალი მოჰკრა ერთ ციხესიმაგრეს და მისმა
          გამოცდილებამ და საკუთარმა თვალებმაც დაარწმუნეს, რომ მსგავსი
          ციხესიმაგრე ჯერ არასდროს ეხილა. ჭეშმარიტად, სარაინდო ციხესიმაგრე იყო,
          უამრავი პალატითა და კოშკით. მან ასევე დაინახა სარკმლებიდან მომზირალი
          ოთხასიოდე ქალბატონი, ანდა შეიძლება მეტიც, რომელთაგან ოთხს ეტყობოდა,
          ერთობ წარჩინებული გვარისა რომ ბრძანდებოდა. ოღრო-ჩოღრო გზას ფართო და
          სწრაფ სანაოსნო მდინარესთან მიჰყავდი და გავანიც, თავის მანდილოსანთან
          ერთად ამ მდინარესთან მიჭენდა. მდინარის პირას ვრცელი მინდორი გაშლილიყო;
          ჩანდა, რომ იქ ხშირად იმართებოდა საბრძოლო შეჯიბრებები. ციხესიმაგრე
          მდინარის მეორე ნაპირას აღმართულიყო. დაინახა გავანმა, ამ გულადმა
          გმირმა, რომ მათ ფარითა და შუბით აღჭურვილი რაინდი მოსდევდათ.
          ძლევამოსილმა ორგელუზემ ქედმაღლურად უთხრა გავანს: „აღიარეთ, რომ მე ჩემს
          სიტყვაზე ვდგავარ, რადგან არაერთხელ გაგაფრთხილეთ, რომ აქ თქვენ
          სამარცხვინო დამარცხებას იწვნევდით. აბა, მიდით და გადაირჩინეთ ტყავი, თუ
          შეძლებთ; თორემ სხვა ვერაფერი გიშველით. რაინდი, რომელიც მოგდევთ,
          მძლავრი დარტყმით ისე მოგისვრით მიწაზე, რომ შარვალი გაგძვრებათ, ასე
          რომ, თავს ძალიან უხერხულად იგრძნობთ იმ ქალბატონებთან, სარკმლიდან რომ
          იცქირებიან და თქვენი მარცხის მოწმენი გახდებიან!“ ორგელუზეს დაძახილზე
          მებორნემ ბორანი მოაცურა და მანაც, გავანისდა სავალალოდ, მდინარის
          სანაპიროდან პირდაპირ ბორანზე გადაახტუნა ცხენი. ამასთან, ამ
          ძლევამოსილმა, დიდებულმა ქალბატონმა ბრაზით გასძახა გავანს: „თქვენ
          უფლება არ გაქვთ ბორანზე ამოხვიდეთ! ნაპირზე უნდა დარჩეთ ჩემს მძევლად!“
          შეწუხებულმა გავანმა ჰკითხა: „ქალბატონო, რატომ ჩქარობთ ჩემ მიტოვებას?
          ნუთუ ვეღარასდროს გიხილავთ?“ მან მიუგო: „თუ ბრძოლებში გამარჯვებას
          მოიპოვებთ, ჩემი ნახვის ნებაც მოგეცემათ. მაგრამ, მე მგონი, ლოდინი
          დიდხანს მოგიწევთ!“ და ამ სიტყვებით დაშორდა. ამ დროს ლიშოის გველიუსიც
          გამოჩნდა. მართალია, მოვიტყუებოდი, რომ მემტკიცებინა, ფრთები აქვს-მეთქი,
          მაგრამ ისე წრაფად გადმოხტა მწვანე მინდორზე, რომ მისი ცხენი ნამდვილად
          ფრთაშესხმული გეგონებოდათ! გავანმა გაიფიქრა: „როგორ უნდა დავხვდე ამ
          კაცს? რა ჯობს? ქვეითად თუ ამ ფაშატზე ამხედრებული? თუ ის მთელი ძალით
          გამოაქროლებს ცხენს და შემეტაკება, უთუოდ ძირს დამცემს! მაგრამ არც ისაა
          გამორიცხული, რომ მისი ცხენი ჩემს ფაშატს შეეჯახოს და ორივე მხედარი
          მიწაზე აღმოვჩნდეთ. აი მაშინ კი ქვეითად გავუწევ მეტოქეობას, თუნდაც
          ჩემმა მზეთუნახავმა, ვისაც ამ ბრძოლაც ვუმადლი, კეთილი თვალით აღარასდროს
          შემომხედოს!“ ფიცხელი ბრძოლა გაიმართა, რადგან თავდამსხმელიც ისეთივე
          გულადი და შეუპოვარი იყო, როგორც დამხვდური. გავანს ყველაფერი წინასწარ
          მოეფიქრებინა. მან შუბის ბლაგვი ბოლო უნაგირის ბეწვიანი გადასაფარებლის
          წინ გაიშვირა, ასე რომ, შეტაკებისას ორივეს შუბი დაილეწა, ხოლო მხედრები
          ბალახებში ჩაცვივდნენ; უკეთეს ცხენზე ამხედრებული კაციც კარგად
          შეყანყალებულიყო და, ამდენად, მანაც და ბატონმა გავანმაც ყვავილებში
          ჩარგეს თავი. მერე რაღა მოიმოქმედეს? რა და წამოხტნენ და საბრძოლო ჟინით
          ანთებულნი ხმლებით ეკვეთნენ ერთმანეთს. ფარები დაუნდობლად დაიგლიჯა და
          ორივეს ხელთ ფარის ნაფლეთებიღა შერჩა. არადა, ორთაბრძოლაში ხშირად ხომ
          ფარის ახვედრებ მეტოქეს! ელავდა ხმლები და მუზარადებიდან ნაპერწკლები
          ცვიოდა. უფლის შეწევნით საბოლოოდ ვინც გაიმარჯვებდა, მასზე იმას თუ
          იტყოდი, ბედმა გაუღიმაო! კარგა ხანს მიმდინარეობდა ცხარე ბრძოლა,
          გამარჯვების სასწორი ხან იქით გადაიხრებოდა, ხან აქეთ. მკლავმაგარ
          მჭედელსაც კი გამოელეოდა ძალა, ამგვარად რომ ექნია ხელი. ორივე
          გამარჯვებისა და დიდებისთვის იბრძოდა. მაგრამ განა საქებარნი არიან
          იმისთვის, ასე უმიზეზოდ, მარტოოდენ სახელის მოსახვეჭად, ამისთანა
          გაშმაგებით რომ ებრძოდნენ ერთმანეთს? ისინი არავის წაუქეზებია და არც
          საბაბი ჰქონიათ, თავიანთი სიცოცხლე სასწორზე შეეგდოთ. ერთმანეთის მიმართ
          ბრალი არცერთს მიუძღვოდა და არც საფუძველი ჰქონდათ ბრძოლისთვის. გავანი
          ჩინებული მეომარი იყო და კარგად იცოდა, მეტოქეს როგორ უნდა გამკლავებოდა.
          როცა მოქნეულ ხმალს აირიდებდა და მტერს თავის ძლიერ მკლავებში
          მოიმწყვევდა, მას დანებების გარდა სხვა გზა არ რჩებოდა. ხოლო როცა
          თავდაცვა უწევდა, ამასაც შესანიშნავად ახერხებდა! ამ კეთილშობილმა,
          მამაცმა გმირმა გულად და ძლიერ ჭაბუკს, ლიშოუს გველიუსს წელში ჩაავლო
          ხელი და ერთი მოქნევით, ელვის სისწრაფით დასცა მიწაზე. თან შესძახა:
          „ბატონო, თუ სიცოცხლე რამედ გიღირს, დამნებდით!“ მიუხედავად იმისა, რომ
          ლიშოუსი მის ქვეშ იწვა, დანებებას არ აპირებდა, რადგან აქამდე მარცხი
          არასდროს უწვნევია. მისთვის წარმოუდგენელი ამბავი იყო, რომ ვინმეს
          დაეჯაბნა და დანებება აეძულებინა. აქამდე ყოველთვის ის იმარჯვებდა და
          მეტოქეს იძულებულს ხდიდა, დანებებოდა. და თუმცაღა ამჯერად
          დამარცხებულიყო, ყველაფერს გაიღებდა, ოღონდ იმ მდგომარეობაში არ
          ჩავარდნილიყო, რა მდგომარეობაშიც არაერთხელ ჩაუგდია სხვები. დანებებას
          სიკვდილი ერჩივნა; ამოილუღლუღა, არასოდეს არავის დავნებდები, ეს
          სიცოცხლის ფასადაც რომ დამიჯდესო. თქვა: „შენ გაიმარჯვე! ვიდრე ღვთის
          ნება იყო, დიდებით მევლო, მუდამ ვიმარჯვებდი. მაგრამ ახლა ჩემს დიდებას
          შენმა გმირულმა ხელმა ბოლო მოუღო. როცა შეიტყობენ, რომ მე, ვისი სახელიც
          ბრწყინვალებით იყო მოსილი, დავმარცხდი, მირჩევნია, მოვკვდე, ვიდრე ამ
          უწყებით ჩემი მეგობრები დავანაღვლიანო.“ გავანი თუმც დაჟინებით მოითხოვდა
          მისგან მორჩილების აღთქმას, თუ არადა, სიკვდილით ემუქრებოდა, გულში მაინც
          ფიქრობდა, რისთვის უნდა მოვკლა ეს რაინდი? თუ ჩემი მოთხოვნის თანახმად
          მოიქცევა, აქედან უვნებელსა და საღსალამათს გავუშვებო. უთხრა კიდეც ეს,
          მაგრამ ის მაინც თავისაზე იდგა. მაშინ გავანმა გმირი, მორჩილების აღთქმის
          გარეშე, ფეხზე წამოაყენა და ორივე ბალახზე ჩამოჯდა. გავანს ჯერაც ვერ
          დაეძლია ბრაზი თავისი ჯაგლაგი ცხენის გამო და უცებ თავში აზრმა გაუელვა,
          მეტოქის ცხენს შეხტომოდა და მისი სიმკვირცხლე მოესინჯა. ცხენი სრულად იყო
          საბრძოლოდ აღჭურვილი; ჯაჭვის ჯავშანზე ხავერდისა და აბრეშუმის ქსოვილი
          ჰქონდა გადაფარებული. გავანმა ეს ცხენი ხომ ბრძოლაში მოიპოვა, ჰოდა,
          რატომ არ უნდა ამხედრებულიყო მასზე? უნაგირს რომ მოაჯდა, ცხენმა მხიარული
          ხტუნვა დაიწყო. გავანმა შესძახა: „ეს შენა ხარ, გრინგულჯეტე, ურიანსმა
          ცბიერებით რომ გაგიტაცა? ასე ვინ აღგკაზმა? თუ მართლაც შენ ხარ, უფალს
          ჩემთვის წყალობა არ მოუკლია, რადგან, ჩემდა სასიხარულოდ, ისევ დამიბრუნა
          შენი თავი!“ ის ჩამოხტა და ცხენზე ნიშანი შენიშნა: გვრიტი - გრაალის
          სიმბოლო, რომელიც მას გავაზე ჰქონდა ამომწვარი. დიახ, ეს პრინლასკორსელი
          ბატონის ცხენი იყო, ორთაბრძოლაში ლეჰელინმა რომ სძლია. შემდეგ ის ორილუსს
          ეკუთვნოდა, რომელმაც პლიმიციოლის ველზე გავანს გადაულოცა. გავანს გუნება
          გამოუკეთდა. მხოლოდ ორგელუზეზე ფიქრიღა ანაღვლიანებდა, რომელსაც კვლავ
          ერთგულად ეტრფოდა, მიუხედავად იმისა, რომ ქალი საკმაოდ აგდებულად და
          უპატივცემულოდ მოეპყრო. მისი ფიქრები გამუდმებით მას დატრიალებდა თავს.
          უცაბედად ამაყმა ლიშოისმა ხმალს დასტაცა ხელი, რომელიც ბრძოლისას გავანს,
          ამ კეთილშობილ გმირს, მისთვის ჩამოერთმია. მეორე ორთაბრძოლაც სარკმლიდან
          მომზირალი ქალბატონების თვალწინ გაიმართა. ფარები ისე დაიშალა, რომ
          ორივემ განზე გადადო და ბრძოლა ფარის გარეშე განაგრძო. ფიცხლად და
          გაცხარებით ეკვეთნენ ერთმანეთს. სარკმელთან მსხდომი ქალბატონები
          გაფაციცებით ადევნებდნენ თვალს, რაც ბრძოლის ველზე ხდებოდა. ბრძოლა ახალი
          შემართებითა და ჟინით გაგრძელდა. ორივე მებრძოლი წარჩინებული გვარიშვილი
          იყო და თითოეული მათგანი ცდილობდა, მისი მხედრული დიდება მეორეს არ
          დაეჩრდილა. ხმალი და მუზარადიღა იყო ამჟამად მათი დამცველი სასიკვდილო
          დარტყმებისაგან. ეს სამკვდრო-სასიცოცხლო ბრძოლა კარგა ხანს გაგრძელდა.
          მეომრები ერთმანეთს ტოლს რომ არ უდებდნენ და ამას ყველა აღიარებდა, ვინც
          კი ამ ბრძოლას უყურებდა. ლიშოის გველიუსი დიდგვაროვანი ახალგაზრდა
          გახლდათ; დიდებას მოწყურებული გული მას მამაცური და გმირული საქმეებისკენ
          უბიძგებდა. ხმალსაც სანაქებოდ იქნევდა. მარჯვედ იგერიებდა გავანის
          დარტყმას, ხან კი შეუპოვრად უტევდა მეტოქეს. გავანი უშფოთველად იდგა და
          ფიქრობდა: „ახლა თუ შეგიპყრობ, ამ ყველაფრისთვის მწარედ გაზღვევინებ!“
          გამოიყარა ნაპერწკლები და გაიელვა მძლავრი ხელით მოქნეულმა ხმლებმა!
          უპირატესობა ხან ერთის მხარეს იყო, ხან კი მეორისა, არადა, საბრძოლველი
          არაფერი სჭირდათ და, წესით, ეს ბრძოლა უნდა შეეწყვიტათ. ბოლოს და ბოლოს,
          გავანმა მეტოქეს ხელი მოხვია, მთელი ძალით მოიქნია და მიწაზე დაანარცხა.
          ამგვარი მეგობრული ხელის გადახვევისგან ღმერთმა დამიფაროს! არასდროს
          ვისურვებდი, ასეთი რამ ჩემს ტყავზე მეწვნია! გავანმა კვლავ დანებება
          მოსთხოვა, მაგრამ მიწაზე გართხმულმა ლიშოისმა ისევ უარი უთხრა, როგორც
          პირველი ბრძოლისას. მან თქვა: „დროს ფუჭად კარგავ! დანებების მაგიერ ჩემს
          სიცოცხლეს ჩამოვდივარ. შენმა კეთილშობილმა ხელმა მთელი დიდება წარმტაცა.
          ღმერთს დავუწყევლივარ, რადგან ჩემი ღირსება საერთოდ აღარ ადარდებს. მე
          ჩემი სიყვარულისთვის ვიბრძოდი, ვემსახურებოდი რა კეთილშობილ ჰერცოგინია
          ორგელუზეს. ამ მსახურებისას ბევრი ღირსეული რაინდი დამიცია ძირს. შენ კი
          შენს დიდებას უფრო გაიმრავლებ, თუ აქვე მომკლავ!“ გაიფიქრა მეფე ლოტის
          ძემ: „ამას მე, რასაკვირველია, არ ვიზამ! ჩემს გმირულ სახელს შეველევი,
          თუ ამ გულად რაინდს, ასე, ყოველგვარი საფუძვლის გარეშე, გამოვასალმებ
          სიცოცხლეს. მისი გულიც ჩემსავით ტრფობას შეუპყრია, მეც რომ ასე
          დამიმორჩილა და დამანაღვლიანა. განა არ მიჯობს, ამ სიყვარულის გამო,
          სიცოცხლე შევუნარჩუნო? თუ ბედისწერით დადგენილია, რომ ის, ვისაც ვეტრფი,
          ჩემი გახდება, ამას ვერავინ და ვერაფერი დააბრკოლებს. ხოლო თუ ჩემი
          სატრფო თვალს ადევნებდა ჩვენს ორთაბრძოლას, მას მოუწევს აღიაროს, რომ მე
          სიყვარულის საფასურად, რაინდული სამსახურის გაწევა ძალმიძს. ხმამაღლა კი
          თქვა: „ჰერცოგინიას გამო სიცოცხლეს გინარჩუნებთ!“ ბრძოლას ორივე ძალზე
          დაექანცა. გავანმა მეტოქეს წამოდგომის ნება მისცა. ამის მერე ორივემ
          ჩაიმუხლა, ერთმანეთისგან კარგა მოშორებით. ამ დროს ნაპირს მებორნე
          მოადგა. მას ხელზე ნაცრისფერი დედალი მიმინო ესვა. ამ მებორნეს უფლება
          ჰქონდა, ამგვარ ორთაბრძოლებში დამარცხებულის ცხენი მოეთხოვა. ამისათვის
          მას, მადლიერების ნიშნად, მუხლი უნდა მოეყარა გამარჯვებულის წინაშე და
          მისთვის ხმამაღლა უნდა შეესხა ხოტბა. ასეთი იყო ბაჟი მისი ყვავილებით
          მოჩითული მდელოსათვის, სადაც ორთაბრძოლები იმართებოდა. მისი შემოსავალიც
          ეს იყო, თუ არ ჩავთვლით მიმინოს მიერ დაჭერილ ტოროლებს. აი, ამით
          ცხოვრობდა ის და უნდა ითქვას, რომ არც თუ ისე ცუდად. ეს მებორნე რაინდთა
          წრიდან წარმოდგებოდა და კარგი აღზრდაც ჰქონდა მიღებული. ის გავანს
          მიუახლოვდა და თავაზიანად მოსთხოვა ბაჟი მის კუთვნილ მინდვრში გამართული
          ბრძოლისთვის. გულადმა გავანმა უთხრა: „ჩემს სიცოცხლეში ვაჭარი არ
          ვყოფილვარ! ასე რომ, გამათავისუფლეთ ბაჟისგან!“ მებორნემ მიუგო: „ბატონო,
          უამრავი ქალბატონი დამემოწმება, რომ თქვენ აქ იბრძოლეთ და გამარჯვება
          მოიპოვეთ. ამიტომ ჩემს უფლებას ვერ ჩამომართმევთ. მომეცით, ბატონო, ის,
          რაც მეკუთვნის. ეს ცხენი და საბრძოლო დიდება პატიოსან ორთაბრძოლაში
          მოიპოვეთ. სძლიეთ რაინდს, რომელიც დღემდე უძლეველ გმირად მიიჩნეოდა.
          თქვენი დიდებული გამარჯვება, მისთვის ღვთის წყრომა აღმოჩნდა, რამაც
          სიხარული მოუსპო, თქვენ კი ამან ბედნიერება მოგიტანათ!“ გავანმა უთხრა:
          „ო, არა, მანაც მრავალჯერ დამცა ძირს, მე კი მხოლოდ მოგვიანებით
          დავუბრუნე ხურდა! და თუ თქვენ ბაჟს ითხოვთ რაინდული ორთაბრძოლისთვის, ის
          ჩემს მეტოქეს მოთხოვეთ! ბატონო, აი, აქ დგას ფაშატი, რომელიც მან ბრძოლით
          მოიპოვა. თუ გნებავთ, ის წაიყვანეთ! მაგრამ ეს ცხენი ჩემია! მე მასზე
          ამხედრებული გავწევ აქედან, ცხენი რომც ვეღარასდროს მოიპოვოთ!
          სამართლიანობაზე ღაღადებთ და რა სამართალი იქნება, აქედან ფეხით თუ
          გამიშვებთ. ძალზე დამწყდება გული, ამ ცხენს თუ შეველევი. ის დღეს
          დილამდეც მე მეკუთვნოდა და ხელცარიელი რომ არ დარჩეთ, ეს ფაშატი
          წაიყვანეთ. ეს ცხენი მე ბურგუნდიელმა ორილუსმა მისახსოვრა, ხოლო
          ორიანსმა, პუნტურტოელმა თავადმა, მომპარა. ამ ცხენზე ნურც იოცნებებთ;
          ჯორი უფრო იოლად გაგიჩენთ კვიცებს! მაგრამ, ნუ დარდრობთ, მე სხვაგვარად
          დაგასაჩუქრებთ. ცხენის საპირწონედ ის რაინდი მიბოძებია, მასზე
          ამხედრებული რომ შემეტაკა. მისი აზრი ამის თაობაზე ნაკლებად მანაღვლებს!“
          მებორნემ ძალზე გაიხარა ამ შეთავაზებით და სიცილით შესძახა: „ასეთი
          ძვირფასი საჩუქარი არასდროს მღირსებია! მაგრამ არც კი ვიცი, როგორ
          შევძლებ მის მიღებას; ბატონო, თუ მართლაც მპირდებით ამას, ეს ჩემს
          მოთხოვნას ბევრად აღემატება! ჭეშმარიტად, ის სახელგანთქმული გმირია და
          მას ხუთას ძლიერ და სწრაფ ცხენშიდაც არ გავცვლი; მის ღირებულებას ესეც კი
          ვერ გადაწონის. თუ გსურთ, მართლაც გამამდიდროთ, სიკეთე ჰქმენით და
          ვითარცა ღირსეულმა რაინდმა, ის ბორანთან მოიყვანეთ.“ მიუგო მეფე ლოტის
          ძემ: „მას, როგორც თქვენს ტყვეს, ბორანზე ამოვიყვან და მერე შინაც
          მოგგვრით.“ „ძალინ გამახარებთ თქვენი სტუმრობით“ დარწმუნებით უთხრა
          მებორნემ, რომელიც მადლობის ნიშნად თავის დაკვრას არა და არ ამთავრებდა.
          შემდეგ კი დასძინა: ჩემო ძვირფასო ბატონო, ამაღამ ჩემთან მოისვენეთ. ამით
          ისეთ პატივს დამდებთ, რისი ღირსიც უბრალო მებორნე არასდროს გამხდარა!
          ბედნიერი ვარ, რომ უფლება მომეცა, ასეთ დიდებულ რაინდს ვუმასპინძლო.“
          ბატონმა გავანმა მიუგო: „მეც ამის თხოვნა მინდოდა თქვენთვის. ძალზე
          დავიღალე და დასვენება მჭირდება. ქალბატონი, რომელსაც ამ განსაცდელს
          ვუმადლი, მართლაც ყოველგვარი სიტკბოების ჩამამწარებელი, გულის ლხენის
          წარმტაცი და დამადარდიანებელია! ჯილდოზე ფიქრიც კი ზედმეტია, პირიქით!
          სადაც მოგებას ვიმედოვნებდი, იქ წავაგე! იქამდე, ვიდრე ღვთის შეწევნით
          ბედნიერი ვიყავ, გული სიხარულით მიძგერდა, აწ კი ცხოვრების ხალისი
          მიმენავლა, ეგ კი არა და, საერთოდაც მომესპო. რა ვქნა, რა გზას დავადგე?
          ნუთუ ასე უნუგეშოდ უნდა დავითმინო ტრფობის ტანჯვა? ჰოდა, ახლა, კეთილი
          ინებოს და თავისი ქალური ერთგულებით, მე - მისგან დაჭრილი და დალახვრული,
          კვლავ გამაბედნიეროს!“ როცა მებორნემ მოისმინა, რომ გავანს ტრფობის სენი
          შეყროდა და ტკივილი ტანჯავდა, უთხრა: „ბატონო, აქ ამ მინდორში და ამის
          იქითაც, ტყეში და კლინშორის მთელ სამფლობელოში მუდამ ასეა: დღეს გლოვაა,
          ხვალ კი - მხიარულება; და ამას ვერც სიმხდალე ცვლის და ვერც სიმამაცე.
          ალბათ, არ იცით, რომ ეს საკვირველებათა მხარეა! ჯადოსნური ამბები ხდება
          დღისითაც და ღამითაც. ყველაზე მამაცნიც კი ბედის წყალობის იმედზე უნდა
          იყვნენ. მაგრამ, ბატონო, მზე უკვე ჩადის და ჩვენც ბორანზე უნდა ავიდეთ.“
          გავანი დაჰყვა მებორნის სიტყვას, ავიდა ბორანზე და თავისი მეტოქე
          ლიშოისიც აიყვანა, რომელიც დანებებოდა და ამიტომ მორჩილად გაჰყვა მას.
          მებორნემ ცხენიც ბორანზე შეაგდო. მეორე ნაპირზე რომ გადასხდნენ, მებორნემ
          გავანი შინ მიიყვანა და უთხრა, თავი ისე იგრძენით, როგორც საკუთარ
          სახლშიო. სახლი კი მართლაც დიდებული ჰქონდა. თვით ართურიც კი უკეთესს ვერ
          ინატრებდა ნანტში, სადაც ხშირად ჩერდებოდა ხოლმე. გავანმა ლიშოისიც
          სახლში შეიყვანა და მასპინძლმა ისინი თავისიანებს წარუდგინა. უთხრა თავის
          ქალიშვილს: „იზრუნე ჩემს ბატონზე და მას თავი კარგად აგრძნობინე;
          მოსასვენებელი ოთახი გაუმზადე და მისი ნებისმიერი ნება-სურვილი სიტყვის
          უთქმელად, მისი მზერიდან ამოიკითხე. ჩვენ ერთობ დავალებული ვართ მისგან.“
          თავის ვაჟს კი გრინგულჯეტეზე ზრუნვა დაავალა. ქალიშვილმა მორჩილად
          შეასრულა მამის დავალება. შეიყვანა ის ოთახში, სადაც იატაკზე ახლად
          მოჭრილი ჭილი და ნაირფერი ყვავილები ეფინა. მას შემდეგ, რაც ქალიშვილი
          აბჯრის ახსნაში დაეხმარა, გავანმა უთხრა: „უფალმა დაგლოცოს, კეთილშობილო
          ქალბატონო! ნამდვილად დროული დახმარება გამიწიეთ. თუმცა, ჩემი მასპინძლის
          ნება რომ არა, თქვენს მსახურებას არ მივიღებდი.“ ქალიშვილმა მიუგო:
          „ბატონო, მე თქვენი კეთილგანწყობის მოპოვებისთვის გემსახურებით, არათუ
          სხვა რამ მიზეზით.“ მასპინძლის მეაბჯრე ვაჟმა უამრავი რბილი ბალიში
          შემოიტანა; კედლთან, კარის მოპიდაპირედ დააწყო და ზედ ატლასის წითელი
          ქსოვილი გადააფარა, წინ კი ხალიჩა დააფინა. გავანს იქ უნდა მოესვენა.
          ტახტი მასპინძლსაც გაუმზადეს. მეორე მეაბჯრემ ჭურჭლეული და პური
          შემოიტანა. ყველაფერი მასპინძლის ბრძანებისამებრ სრულდებოდა. ამის შემდეგ
          შემობრძანდა დიასახლისი და გავანს გულითადად მიესალმა. „თქვენი
          დახმარებით ძალიან გავმდიდრდით“, თქვა მან. „ნამდვილად ბედმა გაგვიღიმა.“
          შემოვიდა მასპინძელი და ხელსაბანიც შემოიტანეს. როცა გავანმა ხელ- პირი
          დაიბანა, მასპინძელს სთხოვა, თქვენს ქალიშვილს ჩემთან ერთად ვახშმობის
          ნება დართეთო. „ბატონო, მას ჯერ არასდროს უტრაპეზია დიდგვაროვნებთან და
          არც მათ გვერდით ჯდომის ნება ჰქონია, ძალიან რომ არ გამითამამდეს. მაგრამ
          თქვენგან ძალზე დავალებული ვართ. ჩემო გოგონავ, შეუსრულე სტუმარს
          სურვილი. მე თანხმობას გაძლევ.“ საყვარელ გოგონას სირცხვილისაგან ლოყებზე
          ალმური მოედო, მაგრამ მამის ნებას დაჰყვა. ასე რომ, ქალბატონი ბენე - ასე
          ერქვა ქალიშვილს - გავანს გვერდით მიუსკუპდა. მის გარდა მასპინძელს ორი
          ჯან-ღონით სავსე ვაჟიც ჰყავდა. ამ საღამოსთვის დედალ მიმინოს სამი ტოროლა
          დაეჭირა, და მასპინძლის ბრძანებით მათი ჩახოხბილი გავანს მიართვეს.
          ქალწული თავისი სათუთი ხელებით ლუკმა-ლუკმა უქუცმაცებდა გავანს ამ
          გემრიელობას და თეთრი პურის ნაჭერზე უდებდა; მერე სთხოვა, ერთი ფრინველი
          დედაჩემსაც უწილადეთ, რადგან მისთვის არ მიურთმევიათო. გავანმა მშვენიერ
          ქალწულს მიუგო, რომ ყოველთვის სიამოვნებით შეუსრულებდა სურვილს, და
          შემწვარი ფრინველი დიასახლისისთვის მიატანინა. მასპინძელი კი
          დაუსრულებლად უკრავდა თავს გავანს და გულითად მადლობას უხდიდა. ამის
          შემდეგ მასპინძლის ერთ-ერთმა ვაჟმა ღვინის ძმარით შეზავებული დანდურის
          ფხალი და მწვანე სალათის ფურცლები შემოიტანა. ჯანზე რომ იყოს კაცი,
          ამგვარ კერძებს უნდა ერიდოს, რადგან გამუდმებით პირის ჩატკბარუნება სულაც
          არ სძენს ლოყებს ჯანსაღ ფერს. სახის ფერი, რომელსაც საკვებს ვუმადლით,
          არასდროს იტყუება. ფერუმარილი კი, ქალები ლოყებზე რომ იცხებენ
          სიფერმკრთალის შესანიღბავად, შექების საბაბს ნაკლებად იძლევა. ჩემი
          აზრით, მშვენიერების ნათელს ერთგული ქალები ასხივებენ ყველაზე მეტად.
          გავანმა გემრიელად მიირთვა. მასპინძელი ისე ევლებოდა თავს სტუმარს, რომ
          ასეთი მზრუნველობით დედას შვილი არ დაუპურებია. როცა სუფრა აალაგეს და
          დიასახლისი ოთახიდან გავიდა, შემოიტანეს მდიდრული ქვეშაგები და გავანს
          ლოგინი გაუშალეს. ბუმბულის ბალიშს მწვანე ხავერდი ჰქონდა, ოღონდ ნამდვილი
          ხავერდი კი არა, ნაყალბევი. გავანს თავი სასიამოვნოდ რომ ეგრძნო,
          შემოიტანეს აბრეშუმის დალიანდაგებული საბანი, თუმცა არც ის ყოფილა
          ოქროქსოვილისა, შორეული წარმართული ქვეყნებიდან რომ ჩამოაქვთ. საწოლზე
          ეფინა ორი თოვლივით ქათქათა სელის ზეწარი; კიდევ მასზე იდო ბალიში და
          ქალიშვილის ახალთახლი თეთრი ბეწვის მოსასხამი. მასპინძელი გამოემშვიდობა
          და მოსასვენებლად წავიდა. ეს კი ნიშნავდა, რომ გავანი ქალწულთან ერთად
          მარტო დარჩა ოთახში. მისი სურვილი რომ გასჩენოდა, ალბათ ისიც არ იქნებოდა
          უარს. მაგრამ ძილი მორეოდა და მხოლოდ მოსვენებასღა ნატრობდა; ღმერთმა
          დაიფარა! ახალმა დღემ ახალი საფრთხეები მოიტანა
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
