<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XI</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი XI</h1>
      </div>
      <div class="paragraph">
        <p>
          დაღლილობამ გავანს თვალი დაახუჭვინა და გათენებამდე ფეხგაუნძრევლად
          ეძინა. როცა გმირმა გაიღვიძა, ნახა, რომ ოთახის ერთ კედელს უამრავი
          შემინული სარკმელი ჰქონდა დატანებული. ერთი სარკმელი ღია იყო და ის
          ხეხილის ბაღში გადიოდა. გავანი ბაღში გავიდა, რათა იქაურობა
          შეეთვალიერებინა, სუფთა ჰაერი ჩაეყლაპა და ჩიტების გალობით დამტკბარიყო.
          იქ დიდხანს არ მჯდარა; მისი მზერა ციხესიმაგრეს მისწვდა, რომელიც იმ
          საღამოსაც შეენიშნა, ლიშოუსს რომ ებრძოდა. სასახლეში უამრავი კეთილშობილი
          ქალბატონი დაინახა, მათგან რამდენიმე ენით აღუწერელი სიტურფისა იყო.
          გაუკვირდა, რომ ქალბატონებს ეღვიძათ, რადგან ჯერ წესიერად არც
          გათენებულიყო. და გავანმა გაიფიქრა, მათი ხათრით წავალ, დავწვები და
          დავიძინებო. დაბრუნდა საწოლში და საბანი არც დაუხურავს, ქალწულის
          მოსასხამში გაეხვია. ნუთუ არავინ შეაღვიძა? ო, არა! მასპინძელმა ეს
          ყველას აუკრძალა. ამასობაში გაიღვიძა ქალიშვილმა, დედამისს ფეხებთან რომ
          შეწოლოდა; ფეხაკრეფით გაემართა სტუმრისკენ. და რადგან მას ჯერაც ღრმად
          ეძინა, საწოლის წინ, ხალიჩაზე მოკალათდა, სრული მზადყოფნით, რომ
          მომსახურებოდა. მსგავსი რამ მე - გინდ საღამოს და გინდ დილით - თავს არ
          გადამხდომია. როცა ცოტა ხნის შემდეგ გავანს გამოეღვიძა, დაინახა მის
          ფერხთით მჯდომარე მოცინარი ქალიშვილი; მან თქვა: „უფალმა დაგლოცოთ,
          პატარა ქალბატონო, ჩემ გამო ძილი რომ დაიფრთხეთ და მსხვერპლი გაიღეთ,
          რომელიც არ დამიმსახურებია.“ მშვენიერმა ქალიშვილმა მიუგო: „დამსახურება
          არც გჭირდებათ. იმასაც ვიკმარებ, თქვენს კეთილგანწყობას თუ მოვიპოვებ.
          მითხარით, რით გასიამოვნოთ და ნებისმიერ სურვილს შეგისრულებთ. მთელი ჩემი
          ოჯახი, ჩვენდამი გამოჩენილი სიკეთის გამო, როგორც ჩვენს მბრძანებელს,
          მოგაგებთ პატივს.“ გავანმა ჰკითხა: „დიდი ხანია აქ ხართ? თქვენი მოსვლა
          რომ გამეგო, აქამდეც დაგისვამდით ერთ კითხვას, პასუხის გაცემას თუ
          მოისურვებთ. მე ზემოთ, ციხესიმაგრეში გუშინ საღამოსაც და დღეს დილითაც
          უამრავი ქალბატონი შევნიშნე. ჰქმენით სიკეთე და მითხარით, ვინ არიან
          ისინი?“ შემკრთალმა ქალიშვილმა თქვა: „ბატონო, ამის შესახებ ნურაფერს
          მკითხავთ! მაინც ვერაფერს შეიტყობთ ჩემგან! მე კი ვიცი რაც ხდება, მაგრამ
          უნდა გავჩუმდე და თქვენთან ამის თაობაზე კრინტიც არ უნდა დავძრა! ნუ
          გამაწვალებთ და სხვა რამ მკითხეთ. აი, ამას გირჩევთ და თქვენც უნდა
          დამიჯეროთ!“ მაგრამ გავანი არ მოეშვა და მაინც ჩაეკითხა, რა ხდებოდა
          სასახლეში მყოფი ქალბატონების თავს. გულჩვილი ქალიშვილი მწარედ ატირდა და
          მოთქმა-გოდებას მოჰყვა. ამ დილაადრიან ოთახში მამამისიც შემოვიდა. როცა
          დაინახა, რომ მისი მშვენიერი ასული გავანს გვერდით მოესვა, სულ არ
          გამწყრალა. გავანის საწოლზე ჩამომჯდარი გოგონას შეშფოთება რაღაცაზე კი
          მიანიშნებდა, მაგრამ მამამისი საერთოდ არ გაბრაზებულა. დაყვავებით უთხრა
          ქალიშვილს: „ნუ ტირი, ჩემო გოგონავ! ხუმრობამ შეიძლება ადამიანს გული
          ატკინოს, მაგრამ ეს ტკივილი მალევე გადაუვლის.“ თქვა გავანმა: „აქ
          არაფერი მომხდარა ისეთი, რაც საიდუმლოდაა შესანახი. მე ქალიშვილს მხოლოდ
          ერთადერთი შეკითხვა დავუსვი, რაც მას ხიფათის შემცველად მოეჩვენა და
          მითხრა, ამაზე პასუხის გაცემას ნუ მთხოვთო. ასე რომ, თქვენ მაინც
          გამოიჩინეთ გულმოწყალება და გამარკვიეთ, რა ხდება ციხესიმაგრეში მყოფი
          ქალბატონების თავს. ეს იქნება საზღაური თქვენთვის გაწეული
          სამსახურისთვის. არსად მინახავს ამდენი მშვენიერი და დიდებულად
          გამოწყობილი მანდილოსანი.“ მასპინძელმა ხელები გაშალა და შესძახა:
          „ბატონო, ღვთის გულისათვის, ნურაფერს მკითხავთ! ენით აღუწერელია მათი
          უბედურება!“ „ამ მანდილოსანთა სვე-ბედზე მით უფრო დამაფიქრეთ!“ წამოიძახა
          გავანმა. „მასპინძელო, დაუფარავად მითხარით, რატომ შეგაშფოთათ ჩემმა
          კითხვამ?“ „ბატონო, თუ თქვენ, ვითარცა მამაცი კაცი, ისევ დგახართ თქვენს
          კითხვაზე, ნება მიბოძეთ, საქმის ვითარება გაგაცნოთ. მაგრამ ამით თავს
          საშინელ საფრთხეში იგდებთ, ხოლო მე და ჩემს შვილებს, თქვენს მსახურად რომ
          ვართ ამქვეყნად მოვლენილნი, სიხარულს გვტაცებთ.“ გავანმა მტკიცედ და
          თავდაჯერებით თქვა: „ყველაფერი მიამბეთ! თუ რამეს დამიმალავთ, იცოდეთ,
          მაინც შევიტყობ, სხვა გზით!“ დანაღვლიანებულმა მასპინძელმა მიუგო:
          „ბატონო, გული მტკივა, ასე დაჟინებით რომ ითხოვთ პასუხს თქვენს კითხვაზე.
          რა გაეწყობა, აღიჭურვეთ საბრძოლველად! ჩემს ფარს გათხოვებთ. თქვენ ტერე
          მარვილში (Terre marveile - ფრანგ. ჯადოსნური მხარე) იმყოფებით. აქვე
          დგას ლიტმარვილიც (Lit marveile - ჯადოსნური საწოლი). აქამდე, ვისაც კი
          ეს გაუბედავს, ის შასტელ მარვილში (ჯადოსნური ციხესიმაგრე) ფათერაკიან
          თავგადასავალს არ გადარჩენია. თქვენც, თუ არ დაიშლით, სიკვდილი გელით!
          ყველაფერი, რაც კი აქამდე თავს გადაგხდომიათ, ამასთან შედარებით ბავშვური
          გართობაა: სიკვდილს ეთამაშებით!“ „მშვიდად ვერაფრით გავწევ აქედან, მეტი
          თუ არ შევიტყვე ამ მანდილოსანთა სვე-ბედზე. მათზე ადრეც მსმენია, და
          ახლა, როცა მათ სიახლოვეს ვიმყოფები, რა მომათმენინებს, რომ მათი
          გულისთვის სახიფათო თავგადასავალში არ გავყო თავი!“ დანაღვლიანებული
          მასპინძელი გოდებას მოჰყვა გავანის ამ გადაწყვეტილების გამო და უთხრა
          თავის სტუმარს: „იმ საფრთხეს, რასაც ეს თავგადასავალი გიქადით, არაფერი
          შეედრება. ეს ნამდვილად საშინელი განსაცდელია! დამიჯერეთ, ბატონო, არ
          ვაზვიადებ.“ სახელოვან გავანს წარბიც არ შეუხრია. და მან თქვა: „ვიდრე
          საბრძოლველად გავწევ, თქვენი რჩევა მჭირდება. ღმერთმა ინებოს, რომ თქვენი
          შემწეობით აქ ჭეშმარიტად სარაინდო საქმე აღვასრულო. რჩევისა და
          მითითებისთვის ერთობ მადლობელი დაგრჩებით. მასპინძელო, საშინლად
          მოვიქცეოდი, აქაურობას მშვიდად რომ გავცლოდი. ყველა, მტერი თუ მოყვარე,
          მხდლად შემრაცხდა!“ ამ სიტყვებით მან მასპინძელი კიდევ უფრო
          დაანაღვლიანა. ამგვარი გულისტკივილი მას აქამდე არასდროს განეცადა. უთხრა
          თავის სტუმარს: „თუ ღვთის შეწევნით სიკვდილს გადაურჩებით, ამ ქვეყნის
          მბრძანებელი გახდებით. ეს ქალბატონები აქ ტყვეობაში არიან, რაც ერთი
          ძლევამოსილი ჯადოქრის ხრიკების ბრალია. მრავალ გულად რაინდსა თუ მეაბჯრეს
          უცდია მათი გათავისუფლება და ამით მხედრული დიდების მოპოვება, მაგრამ
          ყველა მცდელობა ფუჭი გამომდგარა. და თუ იხსნით მათ თქვენი გმირული ძალითა
          და შემართებით, დიდების გვირგვინს დაიდგამთ და უფალსაც მოიმადლიერებთ.
          თანაც, ცისქვეშეთის ყველა ქვეყნიდან შეკრებილ ამ უმშვენიერეს
          მანდილოსანთა მბრძანებელიც შეიქნებით. მაგრამ თუ აქაურობას გაეცლებით და
          თავს აარიდებთ ამ სახიფათო განსაცდელს, არავინ დაგძრახავთ, რამეთუ თვით
          ლიშოის გველიუსიც კი მის რაინდულ სახელს თქვენთან შერკინებაში
          გამოეთხოვა! სამართლიანად ვუწოდებდი მას ბრწყინვალე ახალგაზრდას,
          რომელმაც ურიცხვი სარაინდო საქმე აღასრულა და სახელი გაითქვა, როგორც
          უშიშარმა მეომარმა. თუ ითერ გაჰავიესელს არ ჩავთვლით, ღმერთს ამდენი
          სიქველით სხვა არავინ დაუჯილდოვებია. სხვათაშორის, ის კაცი, რომელმაც
          ნანტთან ითერი მოკლა, გუშინ ჩემი ბორნით მდინარეზე გადავიყვანე. მან მე
          ხუთი ცხენი დამიტოვა, რომლებითაც ჰერცოგები და მეფენი დაჯირითობდნენ.
          დაე, ღმერთმა იღბლიანი ცხოვრება მისცეს! ყველა მეტოქე აიძულა, მორჩილება
          აღეთქვა და პელრაპაირეში გაგზავნა, მისი მხედრული დიდების მაუწყებლად.
          მის ფარს ურიცხვი ბრძოლის კვალი ატყვია. გრაალის დაეძებს და აქ გზად
          შემოიარა.“ „საით წავიდა?“ იკითხა გავანმა. „მითხარი, მასპინძელო, აქაური
          ამბები ხომ არ შეუტყვია, რახან ასე ახლოს მოსულა?“ „არა, ბატონო. არაფერი
          შეუტყვია. მე შეგნებულად არ მოვუყევი. საჭიროდ არ მივიჩნიე. თქვენც რომ
          არ გეკითხათ, ჩემგან ვერაფერს შეიტყობდით იმის შესახებ, რა შავ დღეშიც
          ვართ: საძაგელი ჯადოქარი აქ საშინელებებს სჩადის! თუ უკან არ დაიხევთ და
          აქ სიკვდილს ჰპოვებთ, მე და ჩემს შვილებს ეს მოუნელებელ ტკივილს
          მოგვაყენებს. მაგრამ თუ დიდებით გაიმარჯვებთ და ამ ქვეყნის მბრძანებელი
          გახდებით, ჩემს გაჭირვებასაც ბოლო მოეღება. ვიმედოვნებ, რომ უხვად
          დამასაჩუქრებთ. თუ სიკვდილი არ გიწერიათ, გამარჯვების შემდეგ აქ ულევი
          სიხარულითა და ბედნიერებით დატკბებით. ახლა კი შეიარაღდით, წინ სახიფათო
          ბრძოლა გელით!“ გავანმა, რომელიც ჯერ არ აღჭურვილიყო, ბრძანა, ჩემი
          აბჯარი მომიტანეთო. მასპინძელმა სურვილი შეუსრულა და მშვენიერმა,
          მომხიბლავმა ქალიშვილმა ის თავიდან ფეხებამდე აღჭურვა, ხოლო მასპინძელმა
          მის ცხენს მიხედა. კედელზე ეკიდა მტკიცე და მკვიდრი ფარი, რომელსაც
          გავანი უნდა გადაერჩინა. როცა ფარიც მიუტანეს და ცხენიც მიჰგვარეს,
          მოვიდა მასპინძელი და უთხრა: „ბატონო, ნება მიბოძეთ, გირჩიოთ, თუ როგორ
          უნდა მოიქცეთ ამ სასიკვდილო საფრთხის გასამკლავებლად. ინებეთ ჩემი ფარი!
          ის უვნებელია; რადგან არასოდეს მიბრძოლია, ხმალი და შუბიც არასდროს
          მოხვედრია. და როგორღა უნდა დაზიანებულიყო? ბატონო, როცა ციხესიმაგრის
          კარიბჭესთან მიხვალთ, გირჩევთ, ცხენი იქ ერთ ვაჭარს მიაბაროთ, რომელიც
          კარიბჭის წინ ზის. მისგან თქვენ რაღაც უნდა შეიძინოთ და შერჩეული
          საქონლის გირაოდ თქვენი ცხენი უნდა დაუტოვოთ და ისიც დიდი მზრუნველობით
          მოუვლის. და როცა უვნებლად დაბრუნდებით, ის ამ ცხენს ულაპარაკოდ
          დაგიბრუნებთ.“ ჰკითხა გავანმა: „ანუ მე ქალაქში ამხედრებული არ უნდა
          შევიდე?“ „არა, ბატონო. მშვენიერს ქალბატონებს არ უნდა დაენახვოთ. როგორც
          კი ციხესიმაგრეში შეაბიჯებთ, საფრთხეებიც დაიწყება. სასახლე
          გამოცარიელებული დაგხვდებათ და მასში სიცოცხლის ნიშანწყალს ვერ
          შენიშნავთ. იმ ოთახში რომ შედგამთ ფეხს, სადაც ლიტმერვილი დგას, დაე,
          უფალი გწყალობდეთ! მაროკოელი მახმუმელინის გვირგვინი და მთელი სამეფოს
          სიმდიდრე სასწორის ერთ პინაზე რომ მოათავსო, ხოლო მეორეზე - ეს საწოლი და
          მისი სადგამი, მაინც ეს უკანასკნელი გადაწონის. ამ საწოლზე მოგიწევთ იმის
          გადატანა, რაც უფალმა განგიწესათ. ეგებ ბედნიერი ხვედრი გელით! ბატონო,
          ყურადღება მიაქციეთ, რომ მთელი ამ განსაცდელის დროს ეს ფარი და თქვენი
          ხმალი მუდამ ხელთ გქონდეთ! რომ გაიფიქრებთ, მთელი სირთულე უკან
          ჩამოიტოვეო, ნამდვილი ბრძოლა მაშინღა დაიწყება!“ როცა გავანი ცხენს
          მოახტა, ქალიშვილი ძალიან დამწუხრდა. ყველა იქ მყოფმაც გოდება დაიწყო.
          გავანმა უთხრა მასპინძელს: „ღმერთმა ინებოს, რომ თქვენი ერთგული
          სამსახური ჯეროვნად დაგიფასოთ.“ გამოეთხოვა ქალიშვილს, რომლის დიდი
          მწუხარებაც სრულებით გასაგები იყო და იქაურობას გაეცალა. დატოვა
          გულდარდიანი მასპინძელი და მისიანები. თუ გსურთ შეიტყოთ, რა გადახდა თავს
          გავანს ციხესიმაგრეში, დიდი სიამოვნებით გიამბობთ და თანაც სიტყვასიტყვით
          ისე, როგორც მსმენია. როცა მან კარიბჭემდე მიაღწია, იქ ვაჭარი დახვდა
          საქონლით გადაჭედილი დუქნით. იქ ისეთ ჩინებულ ნივთებს ნახავდით, რომ
          მაგალითად მე, მთელი 232 გულით გავიხარებდი, ამისთანა სიმდიდრის პატრონი
          რომ ვყოფილიყავი. დუქანთან გავანი ცხენიდან ჩამოხტა. ასე დახვავებული
          საუცხოო საქონელი ჯერ არსად ენახა. ხავერდის ოთხკუთხა კარავი მაღალი და
          ფართოდ გაშლილი იყო. რა აღარ იყო იქ! მარტო ოქროს ნაკეთობები რომ
          აგეწონა, მის საფასურს ვერც ბაღდადელი ბარუკი გადაიხდიდა და ვერც
          რანკულატის პატრიარქი. ხოლო კაიზერს საბერძნეთის მთელი საგანძურიც რომ
          დაემატებინა ბარუკისა და რანკულატის პატრიარქის სიმდიდრისათვის, იქაურ
          ძვირფასეულობას მაინც ვერ გადაწონიდა. გავანი ვაჭარს მიესალმა და როცა
          ნახა, რა ძვირფასი ნივთებიც გამოეფინა გასაყიდად, იქიდან ისეთი სარტყელი
          და სამაჯური შეარჩია, რაზედაც ხელი მიუწვდებოდა. ვაჭარმა უთხრა: „აი,
          უკვე რამდენი წელია აქ ვზივარ და ციხესიმაგრეში მკვიდრი ქალბატონების
          გარდა, არავის გაუბედავს ჩემი საქონლის დათვალიერება. თუ ვაჟკაცური და
          მამაცი გული გაქვთ, ყველაფერი, რაც შორეული ქვეყნებიდან არის ჩამოზიდული,
          თქვენი საკუთრება იქნება. და რადგან გმირული გადაწყვეტილება მიგიღიათ,
          ფათერაკს არ შეუშინდეთ, წარმატებისთვის ჩვენც ხელი ხელს მივცეთ, ბატონო
          ჩემო. ამდენად, ყველაფერი, რისი შეთავაზებაც შემიძლია, თქვენ გეკუთვნით.
          გასწით ციხესიმაგრეში და, დაე, აღსრულდეს ნება უფლისა! ჩემთან მებორნე
          პლიპალინოტმა მოგაგზავნათ? ქალბატონები თქვენი მოსვლის დღეს დალოცავენ,
          მათ დახსნას თუ შეძლებთ. თავგადასავლში გადაშვება თუ გსურთ, ცხენი მე
          დამიტოვეთ. თუ მომანდობთ, იცოდეთ, რომ საიმედო ხელში იქნება.“ გავანმა
          მიუგო: „სიამოვნებით, ოღონდ ვით შემოგკადროთ ამგვარი სამსახური. თქვენი
          სიმდიდრე მაფიქრებს. რაც ცხენზე ვზივარ, ჩემს ცხენს ასეთი მდიდარი
          მეჯინიბე ჯერ არ ჰყოლია.“ ვაჭარმა მეგობრულად უთხრა: „ბატონო, ხომ
          გითხარით: ოღონდ გამარჯვებით დაბრუნდით და მეც თქვენად მიგულვეთ და მთელი
          ჩემი ქონებაც, რამეთუ სამართალი ესაა!“ საბრძოლო სულისკვეთებით აღსავსე
          გავანი ფეხით, უშიშრად და მედგრად გაუყვა გზას. როგორც გითხარით, ეს
          უშველებელი ციხესიმაგრე ყოველი მხრიდან მტკიცე დამცავი გალავნით იყო
          შემოზღუდული. ასე რომ, ის ნებისმიერ შეტევას გაუძლებდა და ოცდაათი წლის
          განმავლობაშიდაც კარგად დაიცავდა თავს. ციხესიმაგრის შუაგულში ვრცელი
          მინდორი გაშლილიყო, თითქმის ლეხფელდის სიდიდისა. გალავნის ქონგურებს
          მიღმა ურიცხვი თავდაცვითი კოშკი მოჩანდა. ეს თავგადასავალი გვიამბობს:
          როცა გავანმა სასახლე შეათვალიერა, ნახა, რომ მისი სახურავი ფარშევანგის
          კუდივით აეჭრელებინათ. სახურავის კრამიტთა ნათელი ფერები ისეთი გამძლე
          იყო, რომ მისი ბრწყინვალება წვიმასა და მზეს ვერ გაეხუნებინა. სასახლე
          შიგნითაც მდიდრულად იყო მორთული და დამშვენებული. სარკმელთა მორკალული
          ჩარჩოები საგულდაგულოდ იყო მოჩუქურთმებული. სარკმელებს შორის ნიშებში
          ურიცხვი მერხი ჩაერიგებინათ, რომელზეც სხვადასხვა ფერის ძვირფასი ქსოვილი
          იყო გადაფარებული, თუმცა, თითოეული განცალკევებით, ცალკე ნიშაში იდგა.
          სწორედ იქ ისხდნენ ქალბატონები, როდესაც გავანს უმზერდნენ. მაგრამ ახლა
          იქ არ იმყოფებოდნენ და გავანს, მათ გამაბედნიერებელსა და მათი ხსნის დღის
          ხორცშემსხმელს, გულმხურვალედ ვერ შეეგებნენ. არადა, მათთვის მის ნახვაზე
          სანატრელი სხვა რა უნდა ყოფილიყო! მაგრამ ეს მათი ბრალი არ იყო; არავის
          უნდა სცოდნოდა, გავანი მათ დასახსნელად რომ იყო მისული. ბატონმა გავანმა
          სასახლე შემოიარა და გულდასმით დაათვალიერა. აღმოაჩინა ერთ კედელზე - არ
          ვიცი, რომელ მხარეს - ფართოდ გახსნილი კარი. მის უკან მას დიდება ან
          სიკვდილი ელოდა. მან ოთახში შეაბიჯა. ელვარე იატაკი სარკისებრ პრიალებდა
          და მინასავით სრიალა იყო. იქ იდგა ლიტმარვილი, ჯადოსნური საწოლი. ის
          ლალის ქვისაგან გამოთლილ ოთხ მრგვალ, ქარზე უსწრაფესად მბრუნავ ბორბალს
          ეყრდნობოდა. იატაკი მართლაც სანაქებო იყო. ის იასპისგან (ეშმის ქვა),
          ქრიზოლიტისა და სარდიონისგან დაემზადებინათ კლინშორის სურვილისამებრ,
          რომელსაც ყველაფერი თავად მოეფიქრებინა და სხვადასხვა ქვეყნისა და
          ოსტატის გამოცდილებაც გაეზიარებინა. იატაკი ისეთი სრიალა იყო, რომ გავანი
          ძლივს იმაგრებდა თავს. ასე რომ, ალალბედზე ადგამდა ნაბიჯებს. როცა საწოლს
          მიუახლოვდა, საწოლი შებრუნდა და ადგილი მოინაცვლა. მის დევნა-დევნაში
          გავანი ისე დაიღალა და თანაც ფარმა ისე დაამძიმა, რომ არა თავისი
          მასპინძლის შეგონება, ფარი არ მოიშოროო, მის მოხსნას აპირებდა. გაიფიქრა:
          „როგორ უნდა მოგიახლოვდე, ასე რომ გამირბიხარ? ეგებ შეხტომით მოვახერხო?“
          და როცა საწოლი ზუსტად მის პირდაპირ დადგა, სასწრაფოდ ისკუპა და საწოლის
          შუაში ჩახტა! საწოლი აქეთ-იქით მიაწყდა, წარმოუდგენელი სისწრაფით
          დაქროდა. ისეთი ძალით ეხეთქებოდა კედლებს, რომ მთელი სასახლე ზანზარებდა.
          აი, ასეთი მძლავრი შეტევის გადატანა მოუხდა გავანს. უძლიერესი ელჭექი რომ
          ატეხილიყო და დედამიწის ზურგზე ყველა ტრომბონისტს ერთხმად დაეჭექა,
          ამხელა გუგუნი მაინც არ იქნებოდა. მართალია, გავანი მოსასვენებელ საწოლზე
          იწვა, მაგრამ მოსვენებისთვის სად ეცალა! და რა მოიმოქმედა ჩვენმა გმირმა?
          რა და, როცა ამ ხმაურმა ძალზე დაღალა, ადგა და, უბრალოდ, ფარი გადაიფარა.
          ასე იწვა და თავისი ბედი უფლისთვის მიენდო, რომელიც არასდროს იღლება მათი
          დახმარებით, ვინც მძიმე გასაჭირში შველას მისგან მოელის. როცა ჭკვიანი და
          გონიერი კაცი განსაცდელში ვარდება, ის უზენაესს სთხოვს შველას. რამეთუ,
          მას ერთადერთს ძალუძს ქმედითი დახმარების გაწევა და ასე მოხდა გავანის
          შემთხვევაშიდაც. ის შეევედრა უფალს, რომლის წყალობასაც მიაწერდა თავის
          მხედრულ დიდებას, კვლავაც დაეცვა და დაეფარა. უცაბედად გრგვინვა შეწყდა
          და ეს დიდებული საწოლი ოთახის შუაგულში ყველა კედლიდან თანაბრად
          დაშორებულ ადგილას გაჩერდა. მაგრამ ახლა სხვა საშინელი განსაცდელი
          დაიწყო: უცებ სასწაულებრივად გაჩნდა ხუთასი შურდული, დამიზნებული იმ
          საწოლზე, სადაც გავანი იწვა. ამ შურდულებიდან პატარა მრგვალი კენჭები
          გამოიტყორცნა, მაგრამ გავანს ბევრი არ მოხვედრია, რადგან ფარი იცავდა,
          რომელიც ისეთი მკვიდრი იყო, რომ მხოლოდ რამდენიმე ადგილას გაირღვა.
          როგორც იქნა, კენჭები გამოილია. ასეთი მძაფრი შეტევა გავანს მანამდე
          არასდროს განუცდია. მაგრამ ამან რომ გადაიარა, ხუთასი თუ უფრო მეტი
          მოზიდული მშვილდი მიიმართა იმ საწოლისკენ, სადაც გავანი იწვა. ვისაც
          ოდესმე ამგვარი გასაჭირი გამოუვლია, კარგად მოეხსენება, ისარი რაც არის!
          თვალისდახამხამებაში ყველა ისარი გამოსროლილ იქნა. ბატონებო, ვისაც
          მყუდროობა და სიამოვნება გიყვართ, ამგვარ საწოლს უნდა ერიდოთ, რადგან იქ
          არავინ მოგასვენებთ. ჭაბუკიც კი გაჭაღარავდებოდა იმ სიამოვნებისაგან, რაც
          გავანმა იმ საწოლზე მიიღო. მაგრამ მას არც გული შეკრთომია და არც ხელი
          აცახცახებია. თუმცა, ქვებმა და ისრებმა ის ბოლომდე როდი დაინდეს.
          მიუხედავად ჯაჭვის პერანგისა, მას უამრავი ნახეთქი და იარა გაუჩნდა.
          როგორც კი იმედი მიეცა, რომ ეს ჭირიც დასრულდა, აწ თავისი ხელით უნდა
          მოეპოვებინა გამარჯვება. მის მოპირდაპირედ გაიხსნა კარი და ოთახში
          საზარელი გარეგნობის მქონე, უშველებელმა, ძლიერმა და უძლეველმა კაცმა
          შემოაბიჯა. ქულაჯა, ქუდი და ფართო შარვალი წავის ტყავისა ჰქონდა, ხელში
          კომბალი ეჭირა, კასრზე მსხვილი თავით. ის მიუახლოვდა გავანს, რომელსაც ეს
          სულაც არ ესიამოვნა. ის კი იფიქრა, ეს ყმაწვილი უაბჯროდ ბრძანდება და
          ამიტომ თავდაცვა საკმაოდ უნდა გაუჭირდესო. და ისე წელგამართული დაჯდა,
          ვითომც აქ არაფერიო! მისმა მეტოქემ ერთი ნაბიჯით უკან დაიხია, თითქოს
          გაქცევას აპირებდა, მაგრამ გონს მოვიდა და მრისხანედ დაიღრიალა: „თქვენ
          ვერ შემაშინებთ! ისეთ დღეს დაგაწევთ, სიცოცხლის ფასად რომ დაგიჯდებათ!
          ცოცხალი რომ ხართ აქამდე, ეშმაკმა თუ გიხსნათ! მაგრამ აწი ვეღარ
          გიშველით, თქვენი აღსასრულის ჟამი მოწეულია! ამაში მალე დარწმუნდებით!“
          ამ სიტყვებით ეს გაუჩორკნავი მორი ოთახიდან გავიდა. გავანმა ხმლით
          ფარიდან ისრის წვერები ამოაძრო. ყველა ისარი ფარში შერჭობოდა და მისი
          ჯაჭვის პარანგის რგოლებზე ჩხარუნობდა. უცებ ისეთი გრგვინვა-გრიალის ხმა
          შემოესმა, გეგონება, ოც დოლზე ერთდროულად შემოცხესო საცეკვაო! უდრეკმა და
          ქედუხრელმა გავანმა გაიფიქრა: „ერთი გამაგებინა, ახლა რაღა მომელის! არ
          კმარა, რა ჭირიც გამოვიარე! ნუთუ უფრო რთული განსაცდელი მელის წინ? მაშ,
          მოვემზადოთ თავდაცვისათვის!“ იმ კარიდან, რომლის უკანაც ეს ტლანქი
          ყმაწვილი მიიმალა, უეცრად ბრდღვინვა-ღრიალით, უზარმაზარი, ცხენისხელა
          ლომი გადმოხტა. გავანმა, რომელსაც მტრისთვის ზურგი არასდროს უქცევია,
          ფარს სამაგრ სალტეებზე ხელები ჩასჭიდა და იატაკზე გადმოხტა, რათა თავი
          დაეცვა. ეს უშველებელი, მძლავრი ლომი შიმშილისაგან სასტიკად
          გამძვინვარებულიყო, თუმცა, მაინც ვერაფერს გახდა. ის გაშმაგებით დააცხრა
          თავს გავანს, მაგრამ ისიც მომზადებული დაუხვდა. მიუხედავად ამისა, ლომმა
          პირველივე შეტაკებისას ფარს ბრჭყალები ჩაასო და თითქმის ნაფლეთებად
          უქცია. ამ მკვიდრ ფარს სხვა ცხოველი ვერაფერს დააკლებდა. ლომი ცდილობდა
          მეტოქისათვის ფარი წაერთმია, მაგრამ გავანმა მოიგერია და მას ტორი
          მოჰკვეთა. ლომს სამი ტორიღა დარჩა, მეოთხე ფარში გაჩხერილიყო. ჭრილობიდან
          შადრევანივით ამოასხა სისხლმა და გავანმაც მყარად დადგა ფეხი სრიალა
          იატაკზე, ამ გაცხარებული ბრძოლის დროს. განრისხებული ლომი ბრდღვინავდა,
          კბილებს აკრაჭუნებდა და განუწყვეტლივ ზედ ახტებოდა მეტოქეს. თუ იმთავითვე
          მიაჩვიეს წესიერი ხალხის გადასანსვლას, მე მას ახლოსაც კი არ
          გავეკარებოდი. ამ სამკვდრო-სასიცოცხლო ბრძოლაში მან გავანს სიქა გააცალა,
          მიუხედავად იმისა, რომ გავანმა ის ისე მძიმედ დაჭრა, რომ მთელი ოთახი
          სისხლით იყო მორწყული. ბოლოს გავეშებულმა ლომმა ძალა მოიკრიფა, თავს
          დააცხრა გავანს და მისი ძირს დაგდება მოინდომა. ამ დროს გავანმა ისე
          მძლავრად ატაკა ხმალი ფერდში, რომ გულში გაუტარა. ამან დაასრულა ლომის
          მრისხანება, რადგან ის მკვდარი დაეცა ძირს. როცა გავანმა ეს დიდი ხიფათიც
          გამარჯვებით დაძლია, გაიფიქრა: „რისი ქმნა მიჯობს? სისხლის გუბეში ვერ
          ჩავჯდები. და თუ მე ჩემი ხუთი გრძნობა არ მღალატობს, ამ საწოლზეც უნდა
          მოვერიდო ჯდომასა თუ წოლას, რადგან ისევ შეშლილივით დაქრის აქეთ-იქით.“
          უეცრად მას საშინელი სისუსტე მოეძალა, ვინაიდან თავში ურიცხვი ქვა
          მოხვედროდა და ჭრილობებიდანაც სისხლი სდიოდა; თავბრუ დაეხვა და იატაკზე
          ჩაიკეცა. ტანით ფარს დაემხო, თავი კი ლომის სხეულს ჩამოადო. გავანმა
          უმძიმეს გამოცდებს გაუძლო, მაგრამ მას ძალ-ღონე მთლად გამოლეოდა და ცნობა
          დაკარგვოდა. აი, ასე უგონოდ იწვა ის, მაგრამ ისეთ ბალიშზე როდი ედო თავი,
          მომხიბლავმა და გონიერმა გუმელე მონტე რიბელემ კაჰენისს რომ ამოუდო
          თავქვეშ, რის გამოც ძილმა თავი წაართვა და ამით დიდების შესაძლებლობაც
          ხელიდან გაუშვა; სულ პირიქით იყო საქმე: გავანს დიდება და პატივი
          მოახლოებოდა, რადგან ხომ მოისმინეთ, თუ რატომ დაბინდვოდა გრძნობა და
          რატომაც დაბნედილიყო. ვიღაცის ქურდულმა მზერამ ოთახში შეიჭყიტა და
          საიდუმლო ამბავიც გავრცელდა: სისხლის გუბეში უძრავად წვანან ლომი და
          გავანი და სიცოცხლის ნიშანწყალი არცერთს ეტყობაო. საქმე ის იყო, რომ
          ერთმა მშვენიერმა ქალწულმა, მაღალი სარკმლიდან ჩუმად შეიხედა ოთახში და
          ნანახის გამო მკვდრის ფერი დაედო. შეშინებული გამოიქცა იქიდან და ეს
          ყველაფერი მოხუც, ბრძენ არნივეს მოახსენა, რომელმაც შეშფოთებით მოუსმინა.
          დღემდე ვასხამ მე ხოტბას ამ ქალბატონს, რადგან არაერთი რაინდი უხსნია
          სიკვდილისაგან. არნივე სარკმელთან მივიდა და ოთახში შეიხედა. ნანახმა
          საგონებელში ჩააგდო. ვერ გაეგო, ბედნიერი დღე გათენებოდათ თუ გაუყუჩებელი
          ტკივილისთვის განწირულიყვნენ. შეშინებულმა გაიფიქრა, ალბათ რაინდი
          მკვდარია, ასე რომ გადამხობია ლომსო და დამწუხრებულმა თქვა: „გული
          მტკივა, რომ მამრული სიმამაცითა და თავგამოდებით დაასრულე შენი ღირსეული
          სიცოცხლე. შენმა ერთგულებამ ჩვენთვის, გასაჭირში ჩავარდნილთათვის, თავი
          გაგაწირინა, ამ სიქველეს არასდროს დაგივიწყებ და მუდამ გიგლოვებ,
          ახალგაზრდა ხარ თუ მოხუცი.“ ხოლო მეორე ქალბატონმა ძირს გართხმული გმირის
          დანახვაზე თქვა: „ყველა ქრისტიანი ქალის სახელით ვევედრები უფალს,
          შეგიწყალოს!“ შემდეგ მან იხმო ორ ქალწული და სთხოვა მათ, ფრთხილად და
          ფაქიზად შეემოწმებინათ, რაინდი ცოცხალი იყო თუ მკვდარი და ეს ამბავი
          მისთვის მოეხსენებინათ. ეს მომხიბლავი, უმანკო ქალწულები გავანის
          დანახვაზე თუ ატირდნენ? რა თქმა უნდა! როცა მათ ფარს დამხობილი, საკუთარ
          სისხლში მცურავი გავანი დაინახეს, ორივე დიდმა მწუხარებამ შეიპყრო. მათ
          ფრთხილად დაიწყეს შემოწმება, ცოცხალი თუ იყო. ერთმა მათგანმა სათუთად
          მოხადა მუზარადი და ზარანდი. ამ დროს მან გავანის წითელ ბაგეზე ჰაერის
          ბუშტები შენიშნა და დაეჭვებით მიუგდო ყური, კვლავაც სუნთქავდა თუ ეს
          მხოლოდ დამაბნეველი ნიშანი იყო. გავანის ქულაჯაზე სიასამურის ბეწვის ორი
          ქამელეონი გამოჩნდა; ამ გერბს ბრეტონელი ილინოტი დიდებით ატარებდა
          სიჭაბუკის წლებიდან თავის აღსასრულამდე. ქალწულმა სიასამურის რამდენიმე
          ბეწვი ამოაძრო, გავანს ცხვირთან მიუტანა და დაელოდა,
          ჩასუნთქვა-ამოსუნთქვა ამ ბეწვებს აქეთ- იქით თუ შეარხევდა. და ასე
          აღმოაჩინა მან, რომ გავანი ჯერ კიდევ სუნთქავდა. მან სასწრაფოდ გაგზავნა
          თავისი მშვენიერი მხლებელი სუფთა წყლის მოსატანად. მანაც
          თვალისდახამხამებაში მოიტანა. ქალწულმა ნაზი თითები გავანს კბილებს შუა
          შეუდო და დაბნედილს პირში წყალი ასე ჩაასხა; ჯერ რამდენიმე წვეთი, შემდეგ
          ცოტა მეტი. ასე ფრთხილად და დაკვირვებით ირჯებოდა, ვიდრე გავანმა თვალი
          არ გაახილა. მიესალმა ამ მშვენიერ ქალწულებს, მადლობა გადაუხადა და
          უთხრა: ვწუხვარ, უმწეოდ დაგდებული რომ მიხილეთ. ძალზე დამავალებთ, თუ ამ
          ამბავს არ გათქვამთ. თქვენი ზრდილობის იმედი მაქვსო. ქალიშვილებმა
          მიუგეს: „აქ რომ წევხართ, ეს თქვენი დიდების მაუწყებელია! სიცოცხლის
          ბოლომდე გაუხუნარი დიდება მოიპოვეთ. გამარჯვება თქვენ დაგრჩათ! მაგრამ
          ახლა ჩვენ, საბრალონიც გვანუგეშეთ და დაგვარწმუნეთ, რომ სასიკვდილო
          ჭრილობები არ გაქვთ, რათა თქვენთან ერთად გავიხაროთ.“ „თუ ჩემი სიცოცხლე
          გადარდებთ, დამეხმარეთ“ თქვა მან და ქალიშვილებს სთხოვა: „ჭრილობა იმან
          გამისინჯოს, ვინც ამ საქმეში ერკვევა. მაგრამ თუ კიდევ მომიწევს ბრძოლა,
          დამახურეთ მუზარადი და აქაურობას გაეცალეთ. თავდაცვას თავად მოვახერხებ!“
          მათ მიუგეს: „არა, ბრძოლა მეტად აღარ მოგიწევთ. ასე რომ, ნება დაგვრთეთ,
          ბატონო, თქვენთან დავრჩეთ. ერთმა ჩვენგანმა კი ოთხ დედოფალს უნდა აუწყოს,
          ცოცხალი რომ ხართ და ამ სასიხარულო ცნობისთვის ჯილდოც უნდა მიიღოს. ახლა
          კარგი მოვლა-პატრონობა და წამლები გჭირდებათ: ნახეთქებისა და ჭრილობების
          მოსაშუშებელი და ტკივილგამაყუჩებელი მალამოები, რათა ბოლომდე
          განიკურნოთ.“ ერთი ქალიშვილი წამოხტა და იმის შესატყობინებლად გაიქცა,
          რაინდი ცოცხალი რომ იყო: „თან ისე ყოჩაღად არის, რომ ღვთის ნებით, უზომოდ
          გაგვახარებს! ოღონდ კარგი მოვლა და დახმარება ესაჭიროება.“ „მადლობა
          ღმერთს!“ ერთხმად შესძახა ყველამ. მოხუცმა, ბრძენმა დედოფალმა მისთვის
          ლოგინი ცეცხლთან, ხალიჩაზე დააგებინა. შემდეგ მოატანინა ძვირფასი და
          უებარი მალამოები, ჭროლობათა შესახორცებლად და ტკივილის გასაყუჩებლად და
          ოთხ კეთილშობილ ქალბატონს დაავალა, მისულიყვნენ გავანთან და ფრთხილად
          აეხსნათ საჭურველი. თან ისე უნდა მოქცეოდნენ, რომ მას არ შერცხვენოდა.
          „გადააფარეთ აბრეშუმის ქსოვილი და ასე განაიარაღეთ. თუ სიარული შეუძლია,
          დაე, თავისი ფეხით წამოვიდეს. თუ არადა, გმირი თქვენ მიიყვანეთ საწოლამდე
          და მეც იქ დაგხვდებით. თუ ამ ბრძოლაში სასიკვდილოდ არ დაჭრილა, მოკლე
          ხანში საღსალამათად ვაქცევ. ხოლო, თუ სიკვდილი გარდაუვალია, უსიხარულოდ
          უნდა ვატაროთ დღენი. რამეთუ ჩვენც სიკვდილის ლახვარი ჩაგვესობა და
          ცოცხალი მკვდარს დავემსგავსებით.“ ყველაფერი ისე მოხდა, როგორც მან
          ბრძანა. ბატონ გავანს საჭურველი ახადეს წამოიყვანეს და მკურნალმა
          ქალბატონებმა უმკურნალეს. ორმოცდაათი ან კიდევ მეტი ჭრილობა ჰქონდა
          მიღებული; მაგრამ ჯაჭვის პერანგში მხოლოდ ისრის წვერებმა გაატანა, რადგან
          გავანს ხომ მკვიდრი ფარი ჰქონდა აფარებული. ჭაღარა დედოფალმა დიფტამმა
          შემთბარი ღვინო და ლურჯი ტაფტის ქსოვილი შემოიტანა. ამით მობანა მან
          გავანს ჭრილობები და ისე მარჯვედ გადაუხვია, რომ მას ტკივილი სწრაფადვე
          დაუამდა. შურდულიდან ნასროლ ქვებს რამდენიმე ადგილას მუზარადი ჩაეჭყლიტა,
          ასე რომ გავანს კოპებიც მრავლად აჯდა; მაგრამ სამკურნალო მალამოებისა და
          მცოდნე დედოფლის წყალობით, ყველა უმალვე გაუქრა. მოხუცმა დედოფალმა თქვა:
          „ტკივილს მალე გაგიყუჩებთ. გრძნეული კუნდრი ჩემი ხშირი სტუმარია და
          სამკურნალო საშუალებათა გამოყენების ხელოვნებას მან მაზიარა. როცა
          ანფორტასს გაუსაძლისი ტკივილი სტანჯავდა და შველას ითხოვდა, მე ამ
          მალამოთი სიცოცხლე შევუნარჩუნე. ეს მალამო მუნსალვეშედანაა.“ გავანს
          სახელი მუნსალვეშე რომ მოესმა, ძალიან გაუხარდა, რადგან იფიქრა, რომ ეს
          ციხესიმაგრე აქვე, შორიახლოს იმყოფებოდა; და მან, ამ მართალმა კაცმა,
          უთხრა დედოფალს: „დედოფალო, მე ცნობაზე მოვედი და ტკივილებიც დამიამდა.
          თქვენ გიმადლით იმას, რომ ძალაც აღვიდგინე და საღი გონებაც დამიბრუნდა.
          ამიერიდან თქვენს ერთგულ მსახურად მიგულვეთ!“ მაგრამ მან მიუგო: „ბატონო,
          დიახაც, გვმართებს, უანგაროდ და თავდაუზოგავად ვიზრუნოთ თქვენი
          კეთილდღეობისათვის! ახლა კარგად მისმინეთ. თავს გაუფრთხილდით და ამდენს
          ნუ ილაპარაკებთ. მე ახლა საძილე ბალახს მოგცემთ, რომელიც ძალიან გარგებთ.
          დაღამებამდე საჭმელ- სასმელს პირი არ უნდა დააკაროთ, რათა ძალ-ღონე
          აღიდგინოთ. ამის მერე საჭმელს თავად მოგართმევთ, რასაც დილამდე უნდა
          დასჯერდეთ!“ მან პირში ბალახი ჩაუდო, რამაც გავანს მყისიერად მოჰგვარა
          ძილი. დედოფალმა ფრთხილად გადააფარა საბანი. სიქველით სავსე და
          ბიწიერებისგან დაცლილ გავანს მთელი დღე ფეხგაუნძრევლად ეძინა ფაფუკსა და
          თბილ ლოგინში. მხოლოდ, დროდადრო, სამკურნალო მალამოს ზემოქმედებით, ძილში
          შეაჟრჟოლებდა, ნერწყვს ყლაპავდა ანდა წამოახველებდა ხოლმე. მშვენიერი
          ასულები ცნობისმოყვარეობის გამო შედი- გამოდიოდნენ, თუმცა მოხუცმა
          დედოფალმა გამოიყენა თავისი ძალაუფლება და მათ ხმამაღლა საუბარი
          აუკრძალა, ვიდრე გმირი არ გაიღვიძებდა. მან ასევე ბრძანა, რომ სასახლე
          ჩაეკეტათ. არცერთ რაინდს, პაჟსა თუ ციხესიმაგრის სხვა მკვიდრს, მეორე
          დღის გათენებამდე არ უნდა შეეტყო, რაც იქ მომხდარიყო. ეს ქალბატონებს დიდ
          ზიანს მოუტანდა. ასე ეძინა ჩვენს გმირს დაღამებამდე. ღამით დედოფალმა
          ბალახი პირიდან გამოუღო. გავანმა რომ გამოიღვიძა, ძლიერი წყურვილი
          იგრძნო. ჭკვიანმა დედოფალმა სასმელი და მსუბუქი საკვები შემოატანინა.
          გავანი წამოჯდა და მადიანად შეექცა. ქალბატონები გარს შემოხვეოდნენ მის
          საწოლს და ისე თავგამოდებით ემსახურებოდნენ, რომ ასე გავანს ცხოვრებაში
          არავინ მომსახურებია. მიუხედავად იმისა, რომ ბატონ გავანს ბევრი რამ
          ჰგვრიდა სიამეს, მშვენიერი ორგელუზეს მონატრება წამითაც კი არ განელებია.
          ცხოვრებაში სიყვარულში ბევრჯერ გამართლებია და ხელიც ბევრჯერ მოცარვია,
          მაგრამ ორგელუზესავით გულში არავინ ჩავარდნია. უდრეკმა გმირმა მის
          მზრუნველს, მოხუც დედოფალს უთხრა: „მბრძანებელო, უხერხულია, ეს
          ქალბატონები ჩემ წინაშე ფეხზე რომ დგანან. ამპარტავნებაში ჩამომერთმევა.
          უთხარით, რომ დასხდნენ და ჩემთან ერთად მიირთვან.“ „ჩემ გარდა აქ არავის
          აქვს უფლება, თქვენი თანდასწრებით ჯდომისა. შევრცხვებით, ბატონო, თუ
          სათანადო ყურადღებით ვერ მოგემსახურეთ, რადგან თქვენ ჩვენი ბედნიერება
          ბრძანდებით. და უგუნურობა იქნებოდა, თქვენი ბრძანება მყისიერად რომ ვერ
          აღასრულონ.“ და ეს კეთილშობილი ქალბატონები, მიუხედავად მათი მაღალი
          წარმომავლობისა, არ დამსხდარან. სთხოვეს გავანს, რომ უფლება მიეცა, ფეხზე
          მდგარიყვნენ და ვიდრე ის მიირთმევდა, დაჯდომა არ მოინდომეს. შემდეგ
          ოთახიდან გაიკრიფნენ და გავანს კვლავ ძილმა წაართვა თავი.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
