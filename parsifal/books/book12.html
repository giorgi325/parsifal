<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XII</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი XII</h1>
      </div>
      <div class="paragraph">
        <p>
          ის, ვინც გავანს ამ დამსახურებულ სიმშვიდეს დაურღვევდა, ჩემი აზრით,
          ცოდვაში ჩადგამდა ფეხს. როგორც ეს თავგადასავალი ირწმუნება, გავანი
          რიგიანად გაისარჯა, მძიმე ბრძოლით თავისი დიდება რომ გაემრავლებინაო. რაც
          ერთხელ კეთილშობილ ლანცელოტს შვერტბრიუკეზე გადახდა თავს, შემდეგ კი
          მელჯაკანცთან ბრძოლაში რაც გადაიტანა, არაფერი იყო გავანის უმძიმეს
          გამოცდასთან შედარებით. იგივე ითქმის იმაზე, რასაც მედიდურსა და
          ძლევამოსილ მეფე გარელზე ჰყვებიან, რაინდული სიმამაცით ნანტის სასახლიდან
          ლომი რომ გამოაძევა, რა დროსაც, მისდა სავალალოდ, მისი დანა სასახლის
          მარმარილოს სვეტს შეეწირა. ის ისრები, რომელიც გულადმა გავანმა ჩვეული
          ამტანობით მკერდიდან ამოიძრო, ჯორისთვის რომ აგვეკიდა, ამსიმძიმე ტვირთს
          ისიც კი ვერ გაუძლებდა. ასეთი სახიფათო არც ის ცხარე ბრძოლა ყოფილა, ერეკ
          მაბორაგრინელმა რომ გადაიტანა და მას არც ამაყი ივეინის განსაცდელი
          შეედრებოდა, როცა მან თავგადასავლის ქვა წყლით დაასველა. დიახ, ყველა ეს
          გასაჭირი ერთად რომ აწონო, გავანის გასაჭირს მაინც ვერ გადაწონის. გსურთ,
          შეიტყოთ, რა გასაჭირს ვგულისხმობ? თუ ნებას მომცემთ, დაწვრილებით
          აღგიწერთ. გავანის, ამ უშიშარი გმირის უდრეკსა და მედგარ გულში ორგელუზე
          შეჭრილიყო. კი მაგრამ, ეს დიდებული ქალბატონი ასეთ პატარა საკანში როგორ
          დაეტია? ის ვიწრო ბილიკით შეპარულიყო გავანის გულში, და ამ გასაჭირმა
          ჩვენ გმირს ყველა ტკივილი გადაავიწყა. აი, ამ პაწაწინა სენაკში დაიბუდა
          ორგელუზემ და გავანს მოსვენება დაუკარგა. ნურავის გაეცინება იმაზე, რომ
          ეს მედგარი ვაჟკაცი უმწეო ქალს დაემარცხებინა. ვაი და ვუი! ეს როგორ
          მოხდა? როგორ და ქალბატონმა ტრფიალებამ თავისი რისხვა გადააფრქვია კაცს,
          რომელმაც მხედრული დიდება მოიპოვა! ის მას იცნობდა როგორც მედგარსა და
          უშიშარ მეომარს და უნდა შერცხვეს, რომ თავისი ძალაუფლების გამოჩენა მაშინ
          მოინდომა, როცა გავანი დაჭრილ-დასახიჩრებული იყო. ის უნდა ეკმარა,
          გავანის წინააღმდეგობის მიუხედავად, რა დღეშიც ჩააგდო, სრულებით
          საღსალამათი რომ იყო! ქალბატონო ტრფობავ, პატივისცემაზე თუ მიდგა საქმე,
          უნდა მოგახსენოთ, რომ თქვენი ეს გაბრძოლება პატივისცემას არ იმსახურებს!
          გავანი, მისი მამის, ლოტის მსგავსად, მთელი ცხოვრების განმავლობაში თქვენ
          საკეთილდღეოდ ირჯებოდა. დედის მხრიდანაც, მთელი მისი მოდგმა თქვენს
          სამსახურში იდგა, მას შემდეგ, რაც მაზადანი ტერდელაშოიედან ფრეიმურგანში
          გადახვეწეთ და იქ საბოლოოდ დაატყვევეთ. უამრავ ამბავშია მოთხრობილი, რომ
          მაზადანის შთამომავალნი ყოველთვის ერთგულად გემსახურებოდნენ. ითერ
          გაჰევიესელსაც თქვენი იარაღი ეპყრა ხელთ. ქალბატონებს მასზე თუ
          დაელაპარაკებოდი და მის სახელს უხსენებდი, თქვენს ქვეშევრდომობას მათგან
          არავინ ითაკილებდა. და თუ ეს ხდებოდა მისი სახელის ხსენებისას,
          წარმოიდგინეთ, რა მოხდებოდა, როცა მას თვალით დაინახავდნენ! აი, მაშინ კი
          ზუსტად გაიგებდნენ, ტრფიალება რაც არის! ითერის სიკვდილით თქვენ ის
          მსახურება მოგაკლდათ, რასაც ის კვლავაც უშურველად გაგიწევდათ.“ ახლა
          გავანიც სიკვდილის პირას მიგიყვანიათ, ისევე, როგორც მისი ბიძაშვილი
          ილინოტი დაღუპეთ! თქვენ ამ შესანიშნავ ჭაბუკზე იმძლავრეთ და აიძულეთ,
          მსახურად დადგომოდა თავის სატრფოს, ფლორიე კანედიქტელს. ილინოტმა
          ბავშვობაშივე მიატოვა მამამისის სამეფო, რადგან დედოფალმა ფლორიემ იხმო
          თავისთან და ამის გამო თავის სამშობლოს, ბრეტანს გაუუცხოვდა. ფლორიეს
          სიყვარულით შეპყრობილმა, საბოლოოდ თავისი ქვეყანაც მიატოვა და, როგორც
          უკვე მოისმინეთ, მის სამსახურში სიკვდილი ჰპოვა. ტრფობას დიდად უტკენია
          გული გავანის მთელი მოდგმისთვის. მე გავანის კიდევ ერთ ნათესავს
          დაგისახელებთ, ტრფობამ ასევე დიდი ტკივილი რომ მიაყენა. განა მან ერთგულ
          პარციფალზეც არ იმძლავრა, როცა შეფერილი თოვლის დანახვამ მას თავისი
          დედოფალი მეუღლე გაახსენა? თქვენ გალოესიცა და გახმურეტიც დაატყვევეთ,
          რომლებმაც აღსასრული თქვენ გამო ჰპოვეს. ნორჩი იტონიეც, გავანის
          უმშვენიერესი და, უსაზღვრო ერთგულებით ეტრფოდა მეფე გრამოფლანცს.
          ქალბატონო ტრფიალებავ! სირდამურიც, მისი მეორე დაც, ასევე დაექვემდებარა
          თქვენს სახიფათო ძალაუფლებას, როდესაც მან ალექსანდრე შეიყვარა. გავანის
          სანათესაოდან ყველა აიძულეთ, ქალბატონო ტრფიალებავ, თქვენს სამსახურში
          ჩამდგარიყო. და ასე, სხვათა დამონებით, ცდილობთ დიდების მოპოვებას!
          მაგრამ თქვენი ძალა ჯობს მათზე მოსინჯოთ, ვინც სრულ ჯანზეა! შეეშვით
          სნეულსა და დასახიჩრებულ გავანს და ჯანმრთელები დაიმორჩილეთ! სიყვარულს
          მხოლოდ ისინი უმღერიან, ვინც მის ძალაუფლებას კარგა ხანია ისე არ
          დამონებია, როგორც გავანი დაემონა. მე მეტს არაფერს ვიტყვი. ვინც თავად
          არის გახვეული ტრფობის ალში, დაე, ნორვეგიელი გავანის ჭირი მან იგლოვოს!
          ციხესიმაგრეში გადატანილი ფათერაკიანი თავგადასავლის შემდეგ გონს მოსვლაც
          არ აცალეთ, და დაუნდობლად სტანჯავთ ტრფობის ტკივილით. ამას გაიძახის:
          „ჰაი-ჰაი, რომ საწოლს ვარ მიჯაჭვული და სულ ამაოდ ვეძებ სიმშვიდეს! ერთმა
          დამჭრა, მეორემ კი მონატრების ტკივილი გამიმრავლა. ჰერცოგინია ორგელუზე,
          გადმომხედეთ მოწყალე თვალით, გული ლხენით ამივსეთ და გამაბედნიერეთ!“
          მოუთმენლად აწყდებოდა აქეთ-იქით, ისე რომ სახვევებიც კი შემოეხსნა. ასე
          ბორგავდა დატანჯული, ვიდრე განთიადის პირველი სხივები არ გამოჩნდა ახალი
          დღის მაუწყებლად. ცხარე ორთაბრძოლას უკეთ გაუძლებდა, ვიდრე ამ იძულებით
          მოსვენებას. ვისაც სურს გავანის სასიყვარულო ტანჯვა თავისას შეუდაროს,
          ჯერ ჯანსაღ სხეულში გავანივით უთვალავი ისარი უნდა შეერჭოს: და თავადვე
          დარწმუნდება, რომ გავანი ორმაგ ტკივილს - ცალკე ტრფობითა და ცალკე
          იარებით გამოწვეულ ტანჯვა-წამებას უძლებდა. დღის შუქმა თანდათან ისე
          იმძლავრა, რომ ოთახში ანთებული კელაპტრების ნათება დაჩრდილა. გმირი
          საწოლიდან წამოდგა. იქვე იდო მისთვის გამზადებული მტკიცე შალის კვართი და
          შარვალი, ვინაიდან სელის ქსოვილისგან შეკერილი მისი თეთრეული ჭრილობიდან
          გამოსულ სისხლსა და რკინის აბჯრის ჟანგს გაეჭუჭყიანებინა და გამოსაცვლელი
          იყო. იქვე იდო ქულაჯა და კვერნის ბეწვის მოსასხამი, არასული აბრეშუმის
          სარტყელითურთ და კიდევ ერთი წყვილი კოხტა ჩექმა. როცა გავანი გამოეწყო,
          ოთახის კარიდან გარეთ გავიდა და იქაურობა შემოიარა, იმ დარბაზს მიადგა,
          სადაც მას ფათერაკიანი თავგადასავალი გადახდა. ამისთანა დიდებული
          ნაგებობა მას არასდროს უნახა. დარბაზს ერთ მხარეს ასდევდა კლაკნილი ვიწრო
          კიბე, რომელსაც კოშკზე აჰყავდი. იქ, ზემოთ, ბანზე ბზინვარე სვეტი
          აღემართათ. ის დამპალი მორისა კი არ იყო, არამედ ისე პრიალებდა, რომ სულ
          ლაპლაპი გაუდიოდა და ისეთი მტკიცე და იმსისქე იყო, რომ ქალბატონ კამილეს
          სარკოფაგსაც დაიტევდა. ბრძენ კლინშორს ეს კოშკი ფაირეფიცის ქვეყნიდან
          წამოეღო. ამ კარავივით წრიულ ნაგებობას სახელგანთქმული ოსტატი
          გეომეტრასიც კი ვერ ააგებდა, რადგან ამგვარი ხელოვნებისა მას არაფერი
          გაეგებოდა. როგორც ეს თავგადასავალი გვაუწყებს, კოშკის ფართო და მაღალი
          სარკმელები ალმასებით, ამეთვისტოთი, ტოპაზით, ქრიზოლიტით, ძოწითა და
          ლალის ქვით ჰქონია მოოჭვილი. მათი მსგავსი იყო სახურავის სვეტებიც,
          მაგრამ მათგან ვერცერთი სვეტი შეედრებოდა მათ შუა აღმართულ ბანის
          უშველებელ სვეტს, რომლის საოცარ თავისებურებაზეც ახლა ეს თავგადასავალი
          მოგვიყვება. გავანი მარტო აუყვა კიბეს და სათვალთვალო კოშკზე ავიდა, რათა
          კარგად შეეთვალიერებინა იქაურობა, რომელიც ურიცხვი პატიოსანი ქვით იყო
          შემკული. მან იქ ისეთი საოცრება იხილა, რომ თვალი ვერ მოწყვიტა.
          მოეჩვენა, რომ იმ უშველებელ სვეტზე ბრუნავდა დედამიწის ზურგზე არსებული
          ყველა ქვეყანა და რომ უზარმაზარი მთებიც სწრაფი თანმიმდევრობით
          ენაცვლებოდნენ ერთმანეთს. ამ სვეტზე მან დაინახა მოჯირითე და ფეხმავალი
          ადამიანები; ზოგი დადიოდა, ზოგიერთი კი იდგა. ბოლოს ის ერთ-ერთი სარკმლის
          ნიშაში ჩამოჯდა, რათა უფრო კარგად დაეთვალიერებინა ეს საოცარი ქმნილება.
          ამ დროს გამოჩნდა მოხუცი არნივე, თავის ქალიშვილ სინგივესთან და ორ
          შვილიშვილთან ერთად. ოთხივე მათგანი გავანთან მივიდა და ისიც, მათ
          დანახვისთანავე, ფეხზე წამოხტა. დედოფალმა არნივემ უთხრა: „ბატონო,
          თქვენ, წესით, ისევ უნდა გეძინოთ. ისე მძიმედ ხართ დაჭრილი, რომ სიმშვიდე
          და მოსვენება გესაჭიროებათ, ახალ უბედურებას რომ არ გადაეყაროთ.“ მან
          მიუგო: „ჩემო დედოფალო და მბრძანებელო! თქვენი წყალობით ძალა და ცნობა
          დამიბრუნდა. ამისათვის მთელი ჩემი ცხოვრება თქვენი მადლიერი ვიქნები.“
          დედოფალმა განაგრძო: „იმის დასტურად, რომ მართლაც თქვენი მბრძანებელი
          ვარ, ეამბორეთ სამივე აქ მყოფ ქალბატონს! თქვენს ღირსებაზე ნუ იდარდებთ.
          სამივე მეფური წარმომავლობისაა.“ ამ თხოვნით გახარებულმა გავანმა აკოცა
          ორ მშვენიერ ქალბატონს, სინგივესა და იტონიეს და ასევე მომხიბლავ
          კუნდრის. ამის შემდე ჩამოჯდა ოთხივე ქალბატონის გვერდით და მზერა ერთი
          მზეთუნახავიდან მეორეზე გადაჰქონდა. მაგრამ მის გულს სხვა ქალბატონი
          დაუფლებოდა და ამ ასულთა სხივმოსილი მშვენიერება ორგელუზესთან შედარებით
          დანისლულ დღედ ეჩვენებოდა. ლოგროისის ჰერცოგინიას სიტურფეს, ვისაც მისი
          გული დანატვროდა, სხვათა სიტურფე გაეფერმკრთალებინა. არადა, სამი
          ქალბატონი, რომლთაც ახლახან მიესალმა გავანი, ისეთი თვალწარმტაცი და
          მიმზიდველი იყო, რომ ერთი შეხედვისთანავე დაიპყრობდნენ მის გულს, ტრფობის
          სიმწარე ვისაც არასდროს განუცდია. გავანმა მის შემწეს ჰკითხა, რა სვეტი
          იყო აქ აღმართული და რა მიზანს ემსახურებოდა. მან მიუგო: „ბატონო, რაც აქ
          ვარ, ეს ქვის სვეტი მთელ შემოგარენს, წრიულად, ექვსი მილის მანძილზე,
          დღედაღამ შუქს ჰფენს და ყველაფერი, რაც ამ არემარეზე ხდება წყალსა თუ
          ხმელეთზე, ამ სვეტზე ჩანს. ნადირ-ფრინველს, უცხოსა თუ შინაურს, ყველაფერს
          დაინახავ. მისი შუქი ექვს მილზე ვრცელდება, ხოლო თავად ისეთი მკვიდრი და
          მტკიცეა, რომ მას ვერც მჭედელი და ვერც მისი ურო, მთელი ძალითაც რომ
          დაჰკრას, ვერაფერს დააკლებენ. მე მგონი რომ ის დედოფალ სეკუნდილეს, მისი
          ნების საწინააღმდეგოდ, ტაბრონიტში გამოძალეს.“ ამ დროს გავანმა სვეტზე
          დაინახა ორი მხედარი და მათგან ერთი რაინდი და ერთიც ქალბატონი ამოიცნო.
          ქალი მას ძალზე მომხიბლავად ეჩვენა; რაინდიც თავიდან ფეხებამდე იყო
          აღჭურვილი და ცხენიც; რაინდს მდიდრულად მორთული მუზარადი ეხურა. ისინი
          მინდორში სწრაფად მიაქროლებდნენ ცხენებს, სანაპიროს მიმართულებით; ცხადი
          იყო, რომ აქეთ მოიჩქაროდნენ. მათი გზა იმავე ჭაობიან დაბლობზე გადიოდა,
          რომელიც ამაყმა და შემდგომ გავანისგან ძლეულმა ლიშოისმა გამოიარა. ქალი
          ცხენის აღვირს ჩაფრენოდა და რაინდს ედგა კვალში, რომელსაც ეტყობოდა, რომ
          შუბი საბრძოლველად შეემართა. გავანი შებრუნდა და კიდევ უფრო შეშფოთდა.
          თუკი აქამდე ეგონა, რომ სვეტზე გამოსახული სურათს რომ შევხედე, თვალმა
          მომატყუაო, ახლა მინდორში აშკარად და ეჭვგარეშე დაინახა ორგელუზე
          ლოგროისელი და კარის ერთ-ერთი რაინდი. რა სწრაფად და ძლიერადაც
          შეგვიღიტინებს ხოლმე ცხვირში ხარისძირას სურნელი, ასევე სწრაფად შეიჭრა
          ჰერცოგინიას სახება თვალიდან მის გულში. ვაგლახ! რა უმწეოდ ექცია ბატონი
          გავანი ტრფობას! როდესაც მან ქალის გვერდით რაინდი დაინახა, მის მკურნალ
          ქალბატონს მიუბრუნდა: „მბრძანებელო, შუბშემართული რაინდი გვიახლოვდება და
          რასაც ის ეძებს, იმას ჰპოვებს კიდეც! რაინდულ ორთაბრძოლას ელტვის და
          მიიღებს! მაგრამ, მითხარით, ვინ არის ის ქალბატონი მის გვერდით რომ
          მოაჭენებს ცხენს?“ მან მიუგო: „ის გახლავთ მშვენიერი ლოგროისელი
          ჰერცოგინია. მაგრამ, ნეტა ვის დაეძებს? მას ტურკოიტი ახლავს თან,
          რომელსაც სახელი მისმა მამაცმა გულმა გაუთქვა. შუბის ოსტატურად ტყორცნით
          იმხელა პატივი და დიდება მოიპოვა, რომ სამ სამეფოს ეყოფოდა
          თავმოსაწონებლად. ამ მდგომარეობაში მასთან შებრძოლებას არ გირჩევთ. ეს
          ძალზე ნაადრევია თქვენი მძიმე ჭრილობების გათვალისწინებით. თუმც, სრულად
          განკურნებულ-გაჯანსაღებულიც რომ იყოთ, მასთან ბრძოლას მაინც უნდა
          ერიდოთ.“ ჩვენმა ბატონმა გავანმა კი უთხრა: „თქვენ ბრძანეთ, რომ
          აქაურობის ბატონი ახლა მე ვარ. და თუ საქმე ჩემს ღირსებას ეხება და ვიღაც
          ასე აშკარად მიწვევს საბრძოლველად, მას სურვილი შეუსრულდება! მეც
          აღჭურვილი დავუხვდები, კეთილშობილო ქალბატონო!“ ოთხივე ქალბატონს ცრემლი
          გადმოსცვივდა. შეევედრნენ გავანს: „თუ გინდათ, რომ თქვენს ბედნიერებასა
          და დიდებას ჩრდილი არ მიადგეს, ბრძოლაზე უცილობლად უარი უნდა თქვათ! მის
          ფერხთით თუ უსულოდ დაეცემით, უზომოდ დაგვამწუხრებთ. თუ მაინც აღიჭურვებით
          საბრძოლველად, ძველი ჭრილობებიც კი საკმარისი იქნება, სიცოცხლეს რომ
          გამოეთხოვოთ. ნებისმიერ შემთხვევაში, სიკვდილი არ აგცდებათ!“ გავანი დიდ
          ჭირში იყო ჩავარდნილი. ისმინეთ, თუ რა აწუხებდა მას: კეთილშობილი
          ტურკოიტის მოსვლა მან შეურაცხყოფად მიიჩნია, მეორე მხრივ კი ჭრილობებიც
          სტკიოდა; მაგრამ ყველაზე მეტად სიყვარული და იმ ოთხი ქალბატონის
          განაწყენება სტანჯავდა, რომელსაც მხოლოდ მისი სიკეთე სურდა. სთხოვა მათ,
          ტირილი შეეწყვიტათ, მიეცათ აბჯარი და ხმალი და ცხენი მიეგვარათ. ამ ოთხმა
          კეთილშობილმა ქალბატონმა მოისურვა, მას თან გაჰყოლოდნენ, მაგრამ გავანმა
          სთხოვა, გამომშვიდობებოდნენ და დანარჩენ მანდილოსნებს შეერთებოდნენ.
          როდესაც გავანი საბრძოლველად აღიჭურვა, მის მშვენიერ თვალებში ცრემლი
          აკიაფდა. მაგრამ ეს სხვათაგან ფარულად მოხდა, ისე რომ მეჯინიბის გარდა,
          რომელმაც ცხენი შეუკაზმა, ეს ამბავი არავის შეუმჩნევია. ნელი ნაბიჯით
          გაემართა გავანი გრინგულჯეტემდე, თუმცა, ჭრილობებს ისე დაესუსტებინა, რომ
          თავისი გახვრეტილი შუბი ცხენამდე ძლივს მიიტანა. გავანი ცხენს მოახტა,
          ციხესიმაგრიდან გამოვიდა და თავის ერთგული მასპინძლისაკენ გასწია,
          რომელმაც მას, რაც კი ისურვა, ყველაფერი შეუსრულა: მისცა გაურანდავი
          მტკიცე შუბი, მრავლად რომ შეეგროვებინა მინდორში, მდინარის მეორე მხარეს.
          სთხოვა გავანმა, სწრაფად გადაეყვანა მდინარეზე და მანაც ბორნით მიიყვანა
          მეორე ნაპირამდე, სადაც მას ამაყი ტურკოიტი ელოდებოდა. ამ ვაჟკაცს ჯერ
          სამარცხვინო დამარცხება არ ეწვნია. მის სასახელოდ უნდა ითქვას, რომ
          აქამდე, ორთაბრძოლაში ყველა მეტოქე შუბის პირველივე დარტყმით ჰყავდა
          უნაგირიდან გადმოსროლილი. ყველა, ვისაც კი მასთან შერკინება გაუბედავს,
          რაინდულ ორთაბრძოლაში პირწმინდად დაუმარცხებია. ამ გმირს გამოცხადებული
          ჰქონდა, რომ მხედრულ დიდებას მხოლოდ და მხოლოდ შუბით, ხმლის გარეშე,
          მოიპოვებდა, ანდა გამოეთხოვებოდა. და თუ მისი მეტოქე შუბის კვრით ძირს
          დასცემდა, ის შემდგომ თავდაცვაზე უარს იტყოდა და ულაპარაკოდ დანებდებოდა.
          გავანმა ეს პლიპალინოტისგან შეიტყო, რომელიც ბაჟს ითხოვდა მის მინდორზე
          გამართული ბრძოლებისათვის; ეს ბაჟი კი ასეთი იყო: როცა ორთაბრძოლისას
          ერთ-ერთი მიწაზე დაეცემოდა, ორივე მებრძოლს, წინააღმდეგობის გაწევის
          გარეშე, მისთვის უნდა გადაეცა მისი წანაგები თუ მონაგები, კერძოდ კი
          ცხენი, რომელიც მას თან მიჰყავდა. სულ არ ანაღვლებდა, რა ხანს
          გრძელდებოდა ბრძოლა, ან ვინ იგებდა თუ აგებდა. დაე, ეს ქალბატონებს
          განესაჯათ, რომლებიც ამ ბრძოლას ფანჯრიდან ადევნებდნენ თვალს. მან
          გააფრთხილა გავანი, უნაგირზე თავი შეემაგრებინა, შემდეგ ცხენი ნაპირთან,
          საბრძოლო არენაზე მიიყვანა და გავანს შუბი და ფარი გაუწოდა. ამ დროს
          მოჯირითდა ტურკოიტიც; თავი ისე ეჭირა, როგორც შუბის სროლაში გაწაფულ
          კაცს, რომლის ნასროლიც მიზანს არც აცდება და არც ჩამოცდება. გავანი
          მისკენ შებრუნდა და არენაზე შეაქროლა ცხენი; მუნსალვეშელი გრინგულჯეტე
          აღვირის ოდნავ მოქაჩვაზეც მორჩილებდა მხედარს. გაჩაღდა ბრძოლა! მიუშვით
          სადავენი! ვაჟკაცურად და უშიშრად გამოაგელვა ცხენი მეფე ლოტის ძემ.
          ტურკოიტის შუბი მისი მუზარადის ბალთას მოხვდა, ხოლო გავანის შუბი მეტოქის
          ზარანდს და მყის გამოჩნდა, ძირს ვინც დაცემულიყო. გავანს თავისი უხეში,
          მოკლე შუბით მეტოქის მუზარადი ძირს მოესროლა და ახლა აქეთ მუზარადი
          გორაობდა და იქით რაინდი, რომელიც ოდესღაც რაინდული დიდების ყვავილი
          გახლდათ, აწ კი გავანის შუბით ძლეული, ბალახში ეგდო, გაძარცვული
          ყოველგვარი დიდებისაგან. მისი საჭურვლის ძვირფასი მორთულობა ახლა მდელოს
          ყვავილებს უწევდა მეტოქეობას. გავანი მისკენ დაიხარა და ისიც დანებდა.
          მებორნემ დათქმული პირობა დაუყოვნებლივ აღასრულა და დამარცხებულის ცხენს
          ხელი სტაცა. ეს მისი უფლება იყო, ამაში ეჭვი ნურავის შეეპარება! მაგრამ
          მშვენიერმა ორგელუზემ გაავებით უთხრა გავანს: „ნეტა ვიცოდე, რა გიხარიათ!
          ის ხომ არა, თქვენს შუბს ძლიერი ლომის ბრჭყალები რომ ამჩნევია? ალბათ
          გგონიათ, რომ დიდება მოიპოვეთ, რადგან ქალბატონები ციხესიმაგრიდან თქვენს
          ორთაბრძოლას თვალს ადევნებდნენ? თუ ეს სიამოვნებას გგვრით, იზეიმეთ!
          მართალია, ჯადოსნურმა საწოლმა (ლიტმერვილმა) დიდად ვერ გავნოთ, მაგრამ
          თქვენი შუბი ისე დაფლეთილა, თითქოს რაინდული ორთაბრძოლაში გამოსცადეთ
          თავი! სავარაუდოდ, თქვენმა ჭრილობებმაც არ მოგცათ საშუალება, თავი
          გამოგეჩინათ ამ ბრძოლაში, რომელმაც კიდევ მეტად დაგაზარალათ, სულელის
          სახელის დამსახურებასთან ერთად. თქვენი შუბი, რომელიც ისრებისაგან ისეა
          დახვრეტილი, რომ საცრად არის ნაქცევი, ახლა თქვენთვის განსაკუთრებით
          ძვირფასი და ღირებული უნდა იყოს. აჰ, მის პატრონს საამაყოდ როგორ გაქვთ
          საქმე! როგორც იქნა, მოგეცათ საბაბი, ყოველგვარ უსიამოვნებას თავი
          აარიდოთ! გასწით უკან, დაუბრუნდით თქვენს ქალბატონებს, დაე, მათ
          განუგეშონ! ანკი როგორღა გაბედავთ ბრძოლას ჩემდამი ტრფობის ნიშნად,
          ამგვარი სამსახურის გაწევა მართლაც რომ დაგაკისროთ?“ „კეთილშობილო
          ქალბატონო“, მიუგო გავანმა ჰერცოგინიას „თქვენი წყალობით, ჭრილობათაგან
          უკვე განვიკურნე. და თუ ჩემ დახმარებას მოინდომებთ და მიიღებთ ჩემს
          სამსახურს, ვერარა საფრთხე, რაგინდ დიდიც არ უნდა იყოს, წინ ვერ
          აღმიდგება, რომ ეს სამსახური გაგიწიოთ.“ ჰერცოგინიამ ამის პასუხად უთხრა:
          „კეთილი, მე ნებას გრთავთ, რომ თან მეახლოთ და მხედრული დიდებისთვის
          იბრძოლოთ.“ ამაყი და კეთილშობილი გავანი ერთობ გაბედნიერდა. მან
          ტურკოიტი, თავის მასპინძელ პლიპალინოტთან ერთად, ციხესიმაგრეში გაგზავნა
          და მშვენიერ ქალბატონებს სთხოვა, რომ მის ტყვეს პატივისცემით
          მოპყრობოდნენ. ვინაიდან ორთაბრძოლაში მეტოქენი ცხენდაცხენ შებმოდნენ
          ერთმანეთს, გავანის შუბი დაუზიანებელი იყო. მან ის ბრძოლის ველიდან
          უვნებლად გამოიტანა. ციხესიმაგრეში მყოფმა ზოგიერთმა კეთილშობილმა
          ქალბატონმა ცხარე ცრემლი ღვარა, გავანი მათგან რომ მიდიოდა. დედოფალმა
          არნივე შესძახა: „ჩვენი გმირი თვალად კარგი სანახავია, მაგრამ გულში
          ეკალი აქვს ჩასობილი. ვაგლახ, აწ ის ჰერცოგინია ორგელუზეს მისდევს
          სახიფათო ბრძოლათა გადასატანად: ეს საზიანოა მისი იარებისთვის.“ ოთხასმა
          ქალბატონმა ქვითინი დაიწყო, ხოლო გავანმა რაინდული დიდების მოსაპოვებლად
          გაქუსლა. ორგელუზეს სხივმოსილმა მშვენიერებამ გავანს ყოველგვარი ტკივილი
          დაავიწყა. ქალმა უთხრა: „ერთი ხის რტოს გვირგვინი უნდა მომართვათ. თუ
          ამას მოახერხებთ, ამ საქმეს დაგიფასებთ და უფლებას მოგცემთ, ტრფობა
          მომთხოვოთ.“ გავანმა მიუგო: „მშვენიერო ქალბატონო, თუკი სადმე მოიპოვება
          ეს ხე, მისი პოვნა უზომოდ გამაბედნიერებს, რათა უფლება მომეცეს, ჩემს
          სასიყვარულო ტანჯვაზე შემოგჩივლოთ და თქვენგან ნუგეშისცემის იმედი
          ვიქონიო; ამ რტოს ან მოვტეხავ ანდა მოვკვდები!“ მდელოზე მოზარდი
          თვალწარმტაცი ყვავილები ახლოს ვერ მოვიდოდა ორგელუზეს სიტურფესთან.
          გავანის გონებაც მხოლოდ მას დაეპყრო, ასე რომ, გადატანილი ჭირი მთლად
          დავიწყებოდა. ორგელუზე, თანმხლებითურთ, ფართო და სწორ შარაგზას
          მიუყვებოდა, ვიდრე ციხესიმაგრეს ერთ მილზე არ დაშორდა. ისინი ერთ ნათელ
          ტყეს მიადგნენ, სადაც იალღუნი და წითელი ხე (Rotholz) იზრდებოდა. ეს
          კლინშორის ტყე იყო. გულადმა გმირმა გავანმა იკითხა: „კეთილშობილო
          ქალბატონო, სად უნდა მოვტეხო რტო, რათა დამსხვრეული ბედნიერება
          აღვიდგინო?“ აჰ, ნეტავ იქვე მიეტოვებინა და თავისი ძლიერება ეჩვენებინა,
          ისე ვით არაერთ კეთილშობილ ტურფას მოქცევია. ქალმა მიუგო: „გიჩვენებთ
          ადგილს, სადაც თქვენს გმირულ სახელს დიდებას შემატებთ.“ მათ გადაჭრეს
          მინდორი და ერთ ხევს მიადგნენ; ხევს გაღმა მოჩანდა ხე, რომლის რტოთაგან
          გვირგვინი უნდა შეკრულიყო. თქვა ორგელუზემ: „ბატონო, ამ ხეს დარაჯობს
          კაცი, რომელმაც სიხარული მომისპო. და თუ ამ ხის რტოს მომიტანთ, ვიტყვი,
          რომ სიყვარულის სამსახურში იმხელა დიდებას მიაღწიეთ, რომ ასეთი
          დიდებისთვის ჯერ არცერთ რაინდს მიუღწევია.“ და შემდეგ დასძინა: „მე აქ
          დავრჩები. უფალი შეგეწიოთ! წასვლას ნუ დააყოვნებთ! მოიკიფეთ მხნეობა და
          ცხენი ამ ხევზე გადაახტუნეთ!“ ორგელუზე მინდორში დარჩა. გავანმა გზა
          განაგრძო. უცებ მას წყლის ხმაური შემოესმა და დაინახა ჩანჩქერი, რომელიც
          ღრმა და უგზო ხევში იკარგებოდა. გავანმა ცხენს დეზი კრა, სადავე მიუშვა
          და მძლავრი ნახტომით ხევზე გადააფრინა, მაგრამ ცხენმა ხევის მეორე მხარეს
          მხოლოდ წინა ფეხები მიაწვდინა. ამგვარი ნახტომი უცილობლად ხევში ჩაჩეხვით
          უნდა დასრულებულიყო; როცა ჰერცოგინიამ ეს დაინახა, ცრემლი წასკდა. წყლის
          დინება მძლავრი და სწრაფი იყო, და თუმცაღა გავანს აბჯარიც ამძიმებდა, ის
          მისმა უჩვეულო ძალამ იხსნა. მან წყლის ზემოთ ტოტი შენიშნა და ჩვენი
          ძლიერი რაინდი იმ ტოტს ჩაეჭიდა, მას ხომ სიცოცხლე სწყუროდა. გმირმა მის
          გვერდით წყალში მოტივტივე თავისი შუბიც დაინახა და მისი დახმარებით
          ნაპირზე აცოცდა. ახლა ის გრინგულჯეტეს გადარჩენას შეეცადა, რომელიც
          წყლიდან აქა-იქ ამოყვინთავდა ხოლმე; ცხენი დინებას ისე შორს წაეღო, რომ
          გავანი ძლივს დაეწია, რადგან, ჯერ ერთი, რომ აბჯარი ამძიმებდა, მეორეც ის
          იყო, რომ ძველმა ჭრილობებმა შეახსენა თავი. იმ ადგილას, სადაც ციცაბო
          სანაპიროდან მომსკდარი ნიაღვარი ფართო უბეს ქმნიდა, მორევს ცხენი
          ნაპირთან ახლოს გამოერიყა, ასე რომ გავანს შეეძლო მას შუბით მიწვდენოდა;
          და გრინგულჯეტეც ამან იხსნა. გავანმა ის შუბით ნაპირთან ისე ახლოს
          მოაცურა, რომ აღვირს ჩაავლო ხელი და საბოლოოდ ხმელეთზე ამოიყვანა. როცა
          ცხენმა თავი უსაფრთხოდ იგრძნო, ძალუმად შეარხია ტანი და წყლის წვეთები
          ჩამოიფერთხა. მისმა გადარჩენამ გავანის ფარიც გადაარჩინა. გავანმა ცხენს
          ლაგამ-უნაგირი წესრიგში მოუყვანა და ფარს დასწვდა. თუ ვინმე მისმა
          გასაჭირმა არ შეაწუხა, ჩვენ ვერაფერს გავაწყობთ. გავანს უამისოდაც მძიმე
          გაჭირვება ადგა სიყვარულის გამო. მშვენიერმა ორგელუზემ ის გვირგვინის
          საპოვნელად გაუშვა, რასაც დიდი გამბედაობა სჭირდებოდა. იმ ხეს კი ისე
          საგულდაგულოდ დარაჯობდნენ, ორი გავანისთანა კაციც რომ მისულიყო, ხესთან
          მიახლოება სიცოცხლის ფასად დაუჯდებოდა. ხის მცველი მეფე გრამოფლანცი
          ბრძანდებოდა. მაგრამ გავანმა რტო მაინც მოტეხა. სხვათა შორის, მდინარეს
          საბინსი ერქვა და გავანმა მძიმე ხარკი გაიღო, ის და მისი ცხენი ამ
          მდინარეში რომ ჩაცვივდნენ. რა ბრწყინვალე სილამაზისაც არ უნდა ყოფილიყო
          ქალბატონი ორგელუზე, მისი სიყვარულის გამო მე ამხელა ფასს არ
          გადავიხდიდი. კარგად ვიცი, მე რაც შემშვენის. როდესაც გავანმა რტო მოტეხა
          და მუზარადზე მიიმაგრა, მასთან ცხენი მიაჭენა ძალგულოვანმა და
          პირმშვენიერმა მხედარმა. ის ისეთი ქედმაღალი ბრძანდებოდა, რომ ერთ კაცთან
          ბრძოლას არაფრით კადრულობდა; უცილობლად ორ ან მეტ მეტოქეს უნდა შებმოდა.
          მედიდური გულის პატრონი, მარტოკაცს, რაც არ უნდა დაეშავებინა მისთვის,
          უბრძოლველად უშვებდა. მეფე გრამოფლანცმა, მეფე იროტის ძემ, გავანს
          მშვიდობიანი დღე უსურვა და უთხრა: „ბატონო, ნუ გეგონებათ, რომ ამ
          გვირგვინს უკვე შეველიე. ჩემგან სალამსაც ვერ ეღირსებოდით, ორნი რომ
          ყოფილიყავით და სახელის მოსახვეჭად ჩემი ხიდან ტოტის მოტეხვა გაგებედათ.
          ორ კაცს უთუოდ შევებრძოლებოდი, მაგრამ მარტოკაცთან ბრძოლა ღირსეულად არ
          მიმაჩნია.“ არც გავანს ხიბლავდა გრამოფლანცთან შერკინება, რადგან მეფე
          აღჭურვილი არ იყო. სახელგანთქმულ გმირს ნატიფ ხელზე მიმინოს ბარტყი
          დაესვა, რომელიც მისთვის იტონიეს, გავანის მომხიბლავ დას, ეჩუქებინა.
          თავზე ფარშევანგის ფრთის ქუდი ეხურა, ხოლო მხარზე ლორთქო ბალახისფერი
          მოსასხამი მოეგდო, რომელიც იმსიგრძე იყო, რომ ცხენის ფერდებზე გადმოდიოდა
          და მისი ქობა მიწას ეფინებოდა. მოსასხამი თეთრი ყარყუმის ბეწვით იყო
          გაწყობილი. მისი ცხენი, მართალია, მაღალი არ იყო, მაგრამ ძლიერი და
          ჩინებული აღნაგობის სხეული ჰქონდა. ის დანიიდან ჩამოეყვანათ, წყლითა თუ
          ხმელეთით, დანიიდან. მეფე სრულებით შეუიარაღებელი ამხედრებულიყო მასზე;
          ხელთ ხმალიც კი არ ეპყრა. „თქვენი ფარი მამცნობს, რომ ცხარე ბრძოლა
          გამოგივლიათ.“ თქვა მეფე გრამოფლანცმა. „ისეა დახვრეტილი, რომ აშკარაა,
          ჯადოსნური საწოლთან გქონიათ ნაცნობობა. როგორც ჩანს, იქ ის თავგადასავალი
          გადაგხდათ, რაც, წესით, მე უნდა გადამხდომოდა, გრძნეული კლინშორი
          თავგამოდებით რომ არ ცდილობდეს ჩემთან მშვიდობიან თანაცხოვრებას. მე
          მხოლოდ ერთ ქალბატონს ვმტრობ, რომელსაც სილამაზის შეჯიბრში გამარჯვებულის
          ჯილდო ერგო. ისიც ძალზეა ჩემზე გამწყრალი და საამისო მიზეზიც აქვს. მე
          მას საყვარელი მეუღლე ციდეგასტი და სამი ერთგული მსახური მოვუკალი.
          შემდეგ მოვიტაცე ორგელუზე და მას ჩემი გვირგვინი და სამეფო შევაძლიე.
          მაგრამ, რა სამსახურიც არ უნდა გავუწიო, მისი გული ვერ მოვიგე და
          საძულველი ვარ მისთვის. მთელი წლის განმავლობაში ამაოდ ვირჯებოდი მისი
          ტრფობის მოსაპოვებლად. მე გულწრფელად შემოგჩივლეთ ჩემს მწარე ხვედრზე,
          რადგან კარგად ვიცი, რომ მან სიყვარული აღგითქვათ, თუკი აქ სიცოცხლეს
          გამომასალმებთ. ორნი რომ ყოფილიყავით, ან მე გაგანადგურებდით, ან თქვენ
          მომიღებდით ბოლოს. აი, ეს იქნებოდა თქვენი თავგამოდების საზღაური. მაგრამ
          ამჟამად ჩემი გული სხვა ქალბატონის ტრფობას ელტვის. ჩემი დახმარება თქვენ
          ძალგიძთ; ის იქ ცხოვრობს, სადაც თქვენი ძალაუფლება ვრცელდება, რადგან
          უთანასწორი ბრძოლაში გამარჯვებით, ტერე მარვილის მბრძანებელი გახდით.
          სიკეთე ჰქმენით და მიშუამდგომლეთ ქალბატონთან, რომლის მონატრებაც გულს
          მიფლეთს. ის მეფე ლოტის ქალიშვილია. ამქვეყნად მის გარდა გული არავისზე
          შემივარდება. მის საჩუქარს ხელით დავატარებ. ამ საჩუქრის ბოძებით
          მშვენიერმა ქალწულმა ნება დამრთო, მისთვის სამსახური გამეწია. ვირწმუნე,
          რომ ისიც თანამიგრძნობდა და მისი გულისთვის უამრავი ბრძოლა გადავიტანე.
          მას შემდეგ, რაც ძლევამოსილმა ორგელუზემ რისხვით უარყო ჩემი სიყვარული,
          რა დიდებაც მომიპოვებია, ჩემდა სასიხარულოდ თუ სავალალოდ, მხოლოდ და
          მხოლოდ მშვენიერი იტონიეს დამსახურებაა. სამწუხაროდ, მე ის თვალითაც არ
          მინახავს. და თუ ჩემი დახმარება გსურთ, მშვენიერსა და მომხიბლავ იტონიეს
          ეს ბეჭედი გადაეცით! ორნი ან მეტნი რომ ყოფილიყავით, აქედან უბრძოლველად
          არ გაგიშვებდით. აწ კი რა ხეირს დამაყრის, თუ მოგკლავთ, ან მორჩილების
          აღთქმას დაგადებინებთ? მარტოკაცთან მე არასოდეს მიბრძოლია!“ ჩვენმა
          გმირმა გავანმა მიუგო: „მე ის რაინდი ვარ, საკუთარი ტყავის დაცვა კარგად
          რომ ეხერხება. თუ ჩემი სიკვდილი თქვენს ღირსებას შებღალავს, ამ ტოტის
          მოტეხვის გამო ბრძოლა არც მე მომიტანს დიდებას. რა სახელსა და პატივს
          მოვიხვეჭ, შეუიარაღებელ კაცს თუ მოვკლავ? მაგრამ შუამდგომლობას კი
          გაგიწევთ. მომეცით ბეჭედი, იმ ასულს გადავცემ, ვინც დასტური მოგცათ
          მსახურებაზე და მისი ტრფობის გამო თქვენს ტანჯვასაც არ დავუმალავ!“ მეფემ
          გულითადი მადლობა მოახსენა, ხოლო გავანმა განაგრძო: „მითხარით, ბატონო,
          ვინ ბრძანდებით, ჩემთან ბრძოლაზე უარს რომ აცხადებთ?“ „ამას
          უპატივცემულობად ნუ ჩამითვლით.“ მიუგო მეფემ. „ჩემს ვინაობასაც არ
          დაგიმალავთ. მამაჩემს ჰქვია იროტი, ის მეფე ლოტმა მოკლა; მე კი მეფე
          გრამოფლანცი ვარ. გული საკმაოდ ამაყი მაქვს საიმისოდ, მარტოკაცს რომ არ
          შევებრძოლო, რა ბოროტებაც არ უნდა ჰქონდეს ჩადენილი. მხოლოდ ერთადერთი
          გამონაკლისი არსებობს და მას გავანი ჰქვია. მასზე ისეთი ქება- დიდება
          მსმენია, რომ ძალის მოსინჯვა მხოლოდ მასთან მიღირს. საბაბად კი ის
          მწუხარებაც კმარა, რაც მე მომადგა. მამამისი უღირსად მოიქცა, რადგან
          მამაჩემი მისალმებისას მოკლა. ასე რომ, ბრალის წაყენების მიზეზი
          ნამდვილად მაქვს. სამწუხაროდ, ლოტი მკვდარია, მაგრამ გავანმა იმხელა
          დიდება მოიპოვა, რომ მას ვერავინ გაუტოლდება მრგვალი მაგიდის წევრ თუ
          არაწევრ რაინდთაგან. დარწმუნებული ვარ, დადგება დღე, როცა მასთან
          ბრძოლაში გამოვცდი თავს.“ უთხრა კეთილშობილი ლოტის ძემ: „ანუ, გსურთ, რომ
          თქვენს სატრფოს, თუკი ეს მართლაც ასეა, თქვენი კეთილგანწყობა იმით
          დაუმტკიცოთ, რომ მამამისს გაუგონარი ვერაგობა დასწამოთ და, ამასთანავე,
          მისი ძმა სიხარულით გამოასალმოთ სიცოცხლეს? ვერ ყოფილა გონიერი ასული, თუ
          ეს ამბავი მას არ აშფოთებს. მაგრამ თუკი ის კარგი შვილი და დაა,
          მამამისსა და ძმას დაიცავს და იზრუნებს, რომ მტრობა გადაგავიწყოთ. ანდა,
          რად გინდათ სიმამრად კაცი, რომელიც ასე ვერაგულად მოქცეულა? ვწუხვარ, რომ
          ის მკვდარია და ამ ცილისწამებისთვის სამაგიეროს ვერ გადაგიხდით, მაგრამ
          ნუ ჯავრობთ, მისი ვაჟი შეგებმებათ უშიშრად. არც იმით ისარგებლებს, რომ
          მისი მშვენიერი და სატრფოა თქვენი და მამამისს თავად დაუდგება თავდებად.
          ბატონო, მე გახლავართ გავანი! რაც არ უნდა დაეშავებინა თქვენთვის
          მამაჩემს, მისი სიკვდილის შემდეგ, დაე, ჩემზე იძიეთ შური! ჩემს
          პატიოსნებას ჩამოვდივარ თავდებად, რომ ორთაბრძოლით ჩამოვრეცხ მას ამ
          ცილისწამებას!“ მეფემ შესძახა: „თუ ის კაცი ხართ, შეურიგებელი სიძულვილით
          ვინც მძულს, გეტყვით, რომ თქვენი დიდება თან მახარებს და თანაც მწყინს.
          მახარებს, პირველ რიგში, იმის გამო, რომ შემიძლია, შეგებრძოლოთ. ეს
          თქვენთვისაც საპატიო ამბავია, რადგან ჩემი პირობის მიუხედავად, რომ
          მარტოკაცს არ შევებრძოლებოდი, თქვენ მარტოს გაგიწევთ მეტოქეობას. გარდა
          ამისა, მეტ დიდებას მოუტანს ორივე ჩვენგანს, თუკი ბრძოლას კეთილშობილი
          ქალბატონების თვალწინ გავმართავთ. მე ათასხუთასკაციან ლაშქარს
          გამოვუძღვები, თქვენ შასტელ მარვილის ჯარი დაგიჭერთ მხარს და ლიოვერის
          მიწიდან ბიძათქვენი ართურიც შეგაშველებთ თავისიანებს. გაგიგიათ ქალაქი
          ბემსი კორკასთან? ამჟამად ართურის მთელი ამალა იქ არის შეკრებილი. ართურს
          რვა დღე დასჭირდება ლაშქრითურთ ბრძოლის ველამდე რომ ჩამოაღწიოს. თავად მე
          თექვსმეტ დღეში გამოვჩნდები ჯოფლანცეს ველზე, რათა შური ვიძიო ჩემი ძველი
          სატკივარის გამო და ამ გვირგვინისათვისაც სათანადოდ გაზღვევინოთ.“ მეფემ
          შესთავაზა გავანს, რომ ქალაქ როშე საბინსამდე გაჰყოლოდა, რადგან
          მდინარეზე გადასასვლელი ხიდისთვის, შესაძლოა, ვერ მიეგნო. მაგრამ ჩვენმა
          ბატონმა გავანმა მიუგო, იმავე გზით გავბრუნდები უკან, რა გზითაც მოვედი;
          თორემ თქვენს ნებისმიერ სურვილს სიამოვნებით შევასრულებდიო. მათ სიტყვა
          მისცეს ერთმანეთს, რომ ჯოფლანცეს ველზე რაინდებითა და ქალბატონებითურთ
          გამოცხადდებოდნენ და, შეთანხმებისამებრ, ბრძოლას იქ გამართავდნენ. ამის
          მერე გავანი გამოემშვიდობა კეთილშობილ რაინდს. სიხარულით მეცხრე ცაზე
          მყოფი, ნანატრი გვირგვინი რომ ხელთ ეგდო, მოახტა ცხენს და გაქუსლა.
          სადავემიშვებულ ცხენს დეზი ჰკრა და ხევთან მიაქროლა. გრინგულჯეტე სწორ
          დროს შეიმართა, ჰკრა ფლოქვი მიწას და უმძლავრესი ნახტომით ხევს
          გადააფრინდა. ამჯერად გავანი ხევში ჩაჩეხვას გადაურჩა. ჰერცოგინიამ
          გავანთან მიაჭენა ცხენი, რომელიც ჩამოქვეითებულიყო და ცხენს
          ლაგამ-უნაგირს უმაგრებდა. მედიდური ჰერცოგინია მის თვალწინ ჩამოხტა
          ცხენიდან, გავანს ფეხებში ჩაუვარდა და შესძახა: „ბატონო, მე რა ღირსი ვარ
          იმისა, რომ ჩემი მოთხოვნით ასეთ ხიფათში ჩაიგდეთ თავი. მერწმუნეთ, ისე
          ვწუხდი თქვენზე, ვით ერთგულად მოყვარული ქალი წუხს სატრფოს გამო.“
          გავანმა მიუგო: „კეთილშობილო ქალბატონო, თუ ამას გულწრფელად და ქვენა
          აზრების გარეშე ამბობთ, ეს თქვენვე მოგაგებთ პატივს. თუმცა, მე ისიც
          ვიცი: თქვენ რაინდს უკადრისად მოეპყარით! რაინდთა საძმოს წევრობა ზენა
          საქმეა და ნამდვილი რაინდი დაცინვასა და აბუჩად აგდებას ვერ მოითმენს.
          კეთილშობილო ქალბატონო, ნება მიბოძეთ, მოგახსენოთ: ვისაც ჩემი რაინდული
          საქმენი უხილავს, დამემოწმება, რომ მუდამ ამ წოდების შესაფერისად
          ვირჯებოდი; რაშიდაც თქვენ, ჩვენი პირველი შეხვედრისთანავე, მუდმივად
          გეპარებოდათ ეჭვი. კეთილი, ეს დავივიწყოთ. გამომართვით ეს გვირგვინი!
          მაგრამ გაფრთხილდით და სხვა დროს რაინდს ასე უპატივცემულოდ ნუღა
          მოექცევით! ყველაფერს რომ თავი გავანებოთ, თქვენი ბრწყინვალე სილამაზე არ
          გაძლევთ ამის უფლებას. და თუ კიდევ ერთხელ მოინდომებთ ჩემ მასხარად
          აგდებას, თქვენს ტრფობაზე უარს ვიტყვი.“ მშვენიერმა და ამაყმა ორგელუზემ
          ცხარე ცრემლი ღვარა და თქვა: „ბატონო, ჩემი გულისტკივილი რომ გაგიმხილოთ,
          გაიგებთ, თუ რა განუზომელია ჩემი მწუხარება და ეს ჩემი ჭირვეულობა
          შესაძლოა დიდსულოვნადაც მომიტევოთ. კეთილშობილი ციდეგასტის დაკარგვამ
          უდიდესი ტკივილი მომაყენა. ჩემს მშვენიერ, უძვირფასესსა და მომხიბლავ
          სატრფოს დიდების ბრწყინვალე გვირგვინი ედგა თავს. ერთადერთი მისწრაფება
          ჰქონდა: ღირსეულად ეცხოვრა. ნებისმიერი აღიარებს, რომ მას სიცოცხლეში
          იმხელა დიდება ჰქონდა მოპოვებული, რომ მას ვერავინ გაუტოლდებოდა.
          ამოუწურავი იყო მისი სიქველენი და ამ საუკეთესო ძღვენს მისი სიჭაბუკისა,
          ის ყოველგვარი ბიწიერებისაგან იცავდა. სიბნელიდან გამოიჭრა ის სინათლეში
          და პატიოსნების თამასა იმსიმაღლეზე ასწია, რომ სიყალბისაკენ მიდრეკილნი
          მას ვერ შესწვდებოდნენ. მისი ღირსება გულის წიაღიდან იყო ზეატყორცნილი,
          რომელსაც სხვა ყველაფერი უკან ჩამოეტოვებინა. განა სატურნიც, მისი სწრაფი
          სრბოლით, ყველა სხვა მნათობის ზემოთ არ ბრუნავს? ჭეშმარიტებას
          მოგახსენებთ, ამ კაცის იდეალი, მითიური მარტორქის (უნიკორნის) მსგავსად,
          ერთგულება იყო. და ეს მარტორქა ყველა ქალწულმა უნდა იგლოვოს, რადგან ის
          სიწმინდის ძიებაში იღუპება. მე მისი გული ვიყავ, ის კი სხეული იყო ჩემი,
          ბედისწერის სიმუხთლის გამო რომ დავკარგე. ის მეფე გრამოფლანცმა მოკლა,
          ვისგანაც ეს გვირგვინი მომიტანეთ. ბატონო, თუ ჩემი სიტყვებით ტკივილი
          მოგაყენეთ, ეს იმის გამო მოხდა, რომ მსურდა, გამომეცადეთ, ჩემი
          სიყვარულის თუ ღირსი იყავით. ვიცი, ბატონო, გაწყენინეთ, მაგრამ ეს თქვენ
          გამოსაცდელად ჩავიდინე. ასე რომ, ნუღა ბრაზობთ და მომიტევეთ, თუ რამ
          მიწყენინებია. უშიშარი გმირი ხართ; თქვენი სიმამაცე ცეცხლში ნაწრთობ
          ოქროსავით კაშკაშებს. აქ იმიტომ გიხმეთ, რომ შური გეძიათ იმ კაცზე, ვინც
          ასე მატკინა გული.“ ჩვენმა ბატონმა გავანმა მიუგო: „კეთილშობილო
          ქალბატონო, თუ სიკვდილმა არ დამაბრკოლა, მეფე გრამოგლანცს ჩემი ხელით
          ისეთ უბედურებას დავაწევ, რომ მისი ამპარტავნება უკვალოდ გაქრება. სიტყვა
          მივეცი, რომ უახლოეს ხანში მასთან შესარკინებლად გავქუსლავდი. მაშინ
          მოგვიწევს ჩვენი ძალგულოვნების დამტკიცება. კეთილშობილო ქალბატონო, რაც
          იყო, მიპატიებია! მაგრამ ახლა მაინც მომექეცით კეთილად და ჩემს მორიდებულ
          რჩევას სასაცილოდ ნუ აიგდებთ. თუ ამ რჩევას დაჰყვებით, ეს თქვენ, როგორც
          ქალს, ღირსებასა და პატივს შეგმატებთ: ჩვენ გარდა ამ არემარეზე არავინაა.
          მოწყალე თვალით გადმომხედეთ, კეთილშობილო ქალბატონო!“ ქალმა უთხრა:
          „აბჯარასხმულ მკლავს ჯერ არასდროს გავუთბივარ. მაგრამ უარს არ ვარ, რომ
          სხვა დროს ჩემგან ამგვარი ჯილდო მიიღოთ. მხარში ამოგიდგებით და ვიზრუნებ
          თქვენზე, ვიდრე საბოლოოდ არ განიკურნებით და იარებს არ მოიშუშებთ. მსურს,
          შასტელ მარვილში გამოგყვეთ.“ „უსაზღვროდ გამაბედნიერეთ“ შესძახა
          სიყვარულით ანთებულმა ვაჟკაცმა. შემდეგ ხელი მოხვია და ამხედრებაში
          შეეშველა, რასაც, ცხადია, ქალი არ მოუთმენდა, როცა პირველად შეხვდა
          წყაროსთან და უცნაურად დაელაპარაკა. გახარებული გავანიც ცხენს მოახტა;
          მაგრამ ორგელუზე ცრემლს ვერ იკავებდა. გავანი შეწუხდა; ჰკითხა, რა იყო
          მისი დარდის მიზეზი და სთხოვა, ღვთის გულისათვის, ტირილი შეწყვიტეთო.
          ორგელუზემ ამის პასუხად თქვა: „ბატონო, მე შემოგჩივლეთ კაცზე, ვინც
          კეთილშობილი ციდეგასტი მომიკლა. მწუხარებამ მისი სიკვდილის გამო, ღრმად
          გაიდგა ფესვი ჩემს გულში, რომელიც სიხარულით იყო აღსავსე, სანამ
          ციდეგასტის ტრფობით ვიყავი გარემოცული. რა აღარ ვიღონე, მეფე
          გრამოფლანცისთვის სამაგიერო რომ გადამეხადა, უამრავ ორთაბრძოლაში
          გავაყოფინე თავი, რათა ამ გზით გამოსალმებოდა სიცოცხლეს. აჰ, ნეტავ თქვენ
          ამიხდინოთ საწადელი, ბოლოს და ბოლოს, იძიოთ შური და ის ტკივილი დამიამოთ,
          ასე რომ მიკლავს გულს. იმ პირობით, რომ გრამოფლანცს მოკლავდა, მე ერთი
          მეფის სამსახურს დავთანხმდი, რომელიც იგავმიუწვდომელ საოცრებას ფლობს.
          მისი სახელია ანფორტასი. მან ჩემდამი ტრფობის ნიშნად, საუცხოო საჩუქრები
          მიძღვნა, რომელიც ტაბრონიტიდან ჩამოიტანა; აწ ეს ძღვენი თქვენი
          ციხესიმაგრის კარიბჭის წინ აწყვია და ძალზე ძვირფასია. მაგრამ ჩემი
          მსახურების დროს მეფე დიდ უბედურებას გადაეყარა, რომელმაც მე
          სასოწარკვეთაში ჩამაგდო. ნაცვლად იმისა, რომ ჩემი ტრფობით
          დამეჯილდოებინა, მან ახალი სადარდებელი გამიჩინა. კერძოდ, ამ
          მსახურებისას ის მძიმედ დაიჭრა, რამაც ჩემი მწუხარება ისე გაამრავლა, რომ
          ციდეგასტის დაკარგვით გამოწვეულ ტკივილსაც კი გადააჭარბა. თავად
          განსაჯეთ, ამის შემდეგ როგორ უნდა დავრჩენილიყავ მე, საბრალო და ერთგული
          ქალი, საღ ჭკუაზე? დროდადრო სიმწრისაგან სრულად მეკარგება გონი, რამეთუ
          უმწეოდ წევს ის, ვინც მე ციდეგასტის შემდეგ ავირჩიე, რათა შური ეძია მისი
          სიკვდილის გამო და ვენუგეშებინე. ახლა კი ისიც შეიტყვეთ, ბატონო, თუ
          როგორ დაეუფლა კლინშორი იმ საუნჯეს, რომელიც თქვენი ციხესიმაგრის
          კარიბჭესთან დევს. მას შემდეგ, რაც ქველი ანფორტასი, ვინც მე ეს
          საგანძური მომართვა, სიყვარულსა და ბედნიერებას გამოეთხოვა, კლინშორის
          შიშით და მისგან შეურაცხყოფის მოლოდინით ვცხოვრობდი, რამეთუ ის
          ნეგრომანტიის (სპირიტიზმი) ხელოვნებას ფლობს და თავისი გრძნეულებით
          ქალებსა და კაცებს საკუთარი ძალაუფლების ქვეშ აქცევს. ვერცერთი
          დიდგვაროვანი, რომელიც კი თვალში მოუვა, ამ მწარე ხვედრს ვერ გაექცევა.
          მშვიდობიანობის გამო, კლინშორს მთელი ეს საგანძური გადავეცი, ოღონდ ერთი
          პირობით: ვინც ლიტმარვილს გაუმკლავდებოდა და ეს თავგადასავალი მისი
          გამარჯვებით დაგვირგვინდებოდა, მისთვის ტრფობა უნდა მიმეძღვნა. და თუ ის
          უარს მეტყოდა, ეს ძვირფასეულობა ისევ ჩემი იქნებოდა. ეს პირობა დაიდო და
          ფიცით გამყარდა, მოწმეთა თანდასწრებით. აწ ეს საგანძური ორივე ჩვენგანის
          საკუთრებაა! ამითვე ვცადე გრამოგლანცის შეგულიანებაც, შასტელ მარვილში
          ეცადა ბედი, მაგრამ სამწუხაროდ, ვერ დავიყოლიე. არადა, ამ ფათერაკში
          ჩაბმა რომ გაებედა, უთუოდ დაიღუპებოდა. კლინშორს საკარო აღზრდა აქვს
          მიღებული და ძალზე ჭკვიანია. თავისი სახელის განსადიდებლად ნება დართო
          ჩემი ამალის სახელოვან წევრებს, მის ქვეყანაში გააფთრებული რაინდული
          შერკინებები გაემართათ. მთელი წლის განმავლობაში, ჩემი ხარჯით ახალ-
          ახალი რაზმები მიემართებოდნენ ქედმაღალ გრამოფლანცთან დასაპირისპირებლად.
          რამდენი თაიგული უნდა შეკრას ჩემს რაინდთაგან?! როგორ ახერხებს უვნებლად
          დარჩენას? რა აღარ ვიღონე, მისი სიცოცხლის საფრთხეში ჩასაგდებად!
          შეძლებულ რაინდებთან, რომელთაც გასამრჯელოს ფასად სამსახურის გაწევა არ
          უღირდათ, სხვას რომ ვერაფერს გავხდი, მათ ნება დავრთე, სიყვარულის სახელი
          ჩამდგარიყვნენ ჩემს სამსახურში, ოღონდ ჯილდოდ ტრფობას არავის
          შევპირებივარ. ამგვარი სამსახურის გაწევაზე ყველა დავითანხმე, ერთი
          რაინდის გარდა, რომელსაც წითელი აბჯარი ჰქონდა ასხმული. როდესაც ის
          ლოგროისში მოვიდა, ჩემს ხალხს დიდი უბედურება დაატეხა თავს. ჩემდა
          სავალალოდ, მან ისინი ერთმანეთის მოყოლებით დასცა ძირს. ლოგროისიდან ხუთი
          ჩემი რაინდი დაედევნა, მაგრამ მან ხუთივე დაამარცხა და მათი ცხენები
          მებორნეს გადაულოცა. მას შემდეგ, რაც ჩემი რაინდები დაამარცხა, მე თავად
          ვეწვიე გმირს და ჩემი ხელი და სამეფო შევთავაზე. მაგრამ მან მითხრა, რომ
          მას უმშვენიერესი ცოლი ჰყავდა, რომელსაც ძალზე ეტრფოდა. მისმა სიტყვებმა
          აღმაშფოთა, და ვკითხე, თუ ვინ იყო ის ქალბატონი. და მან მიპასუხა:
          „პელრაპაირეს დედოფალია ჩემი მშვენიერი მეუღლე. მე კი პარციფალი მქვია.
          თქვენს სიყვარულს არ ველტვი. სადარდებლად გრაალიც მეყოფაო; ესა თქვა ამ
          გამორჩეულმა გმირმა, უდარდელად მოაჯდა ცხენს და უკანმოუხედავად გაქუსლა.
          ახლა მკითხეთ, ამ ამბავმა თუ დამამწუხრა და გული თუ დამწყდა, ამ
          კეთილშობილმა რაინდმა ჩემი სიყვარული რომ უარყო? ასე რომ ყოფილიყო, ჩემს
          ტრფობას რა ფასი ექნებოდა თქვენთვის?“ გავანმა უთხრა ჰერცოგინიას:
          „მბრძანებელო, მე ვიცნობ იმ წარჩინებულ კაცს, რომელსაც ტრფობა
          შესთავაზეთ. მასაც ტრფობითვე რომ ეპასუხა, მერწმუნეთ, ეს თქვენს ღირსებას
          არ შელახავდა.“ კეთილშობილმა გავანმა და ლოგროისელმა ჰერცოგინიამ
          ერთმანეთს თვალი თვალში გაუყარეს. ისინი იმ ციხესიმაგრეს, სადაც გავანს
          ფათერაკიანი თავგადასავალი გადახდა უკვე ისე მიახლოებოდნენ, რომ თვალითაც
          კი ხედავდნენ. გავანმა თქვა: „კეთილშობილო ქალბატონო, სიკეთე ჰქმენით და
          ჩემს სახელს ნუ გათქვამთ, იმ რაინდის პირით რომ გაიგონეთ, ვინც მე
          გრინგულჯეტე მომტაცა. შემისრულეთ ეს თხოვნა! თუ ვინმე შეგეკითხებათ,
          უპასუხეთ, ჩემი თანმხლების სახელი არ ვიცი და არც არავისგან მსმენიაო.“
          ქალმა მიუგო: „რადგან ასე გსურთ, მეც დავდუმდები და არაფერს ვიტყვი.“ და
          გავანმა, თავის მშვენიერ თანამგზავრთან ერთად, ციხესიმაგრისკენ განაგრძო
          გზა. ამასობაში ციხესიმაგრეში რაინდებს შეეტყოთ, რომ მათკენ მოემართებოდა
          კაცი, ვისაც იქ ფათერაკიანი თავგადასავალი გადაეტანა, ლომს მორეოდა და
          ტურკოიტეც დაემარცხებინა პატიოსან ორთაბრძოლაში. გავანს უკვე გადაეჭრა
          მინდორი და იმ ადგილამდე მისულიყო, საიდანაც კოშკთა ქონგურები მოჩანდა.
          ციხესიმაგრიდან მას გახარებული ხალხი შეეგება. ძვირფასი ბაირაღები
          მოჰქონდათ და ცეცხლოვან რაშებზე ამხედრებულიყვნენ; გეგონებოდა,
          საბრძოლველად მიემართებიანო. გავანმაც, როცა შორიდან მომავალ ლაშქარს
          მოჰკრა თვალი, ჰერცოგინიას ჰკითხა, ისინი ჩვენთან შერკინებას ხომ არ
          აპირებენო. ჰერცოგინიამ მიუგო: „ეს კლინშორის ლაშქარია. რა ხანია,
          მოუთმენლად გელოდნენ. გახარებული მოიჩქარიან თქვენ შესაგებებლად. ასეთმა
          გულითადმა მოსალმებამ თქვენ არ უნდა შეგაშფოთოთ.“ ამასობაში
          პლიპალინოტსაც მოეცურებინა ნავი, თავის მშვენიერ, საყვარელ ქალიშვილთან
          ერთად. ასული მაშინვე გავანისკენ გაიქცა და 255 მხიარულად მიესალმა.
          გავანმა სალამი რომ დაუბრუნა, მან უზანგს აკოცა და გავანს ფეხები
          დაუკოცნა, შემდეგ კი ჰერცოგინიასაც გულითადად მიესალმა. გავანის ცხენს
          აღვირში ჩაავლო ხელი და სთხოვა გმირს, ჩამოქვეითებულიყო. ორგელუზე და
          გავანი ნავისკენ გაემართნენ. ნავის ქიმზე ხალიჩა ეფინა და რბილი ბალიშები
          ეწყო. გავანის თხოვნით ჰერცოგინია მის გვერდით დაბრძანდა. მებორნის
          ასულმა არ დაახანა და გავანს აბჯარი ახადა; მას ის მოსასხამიც წამოეღო,
          ღამით გავანს რომ ეფარა, მათთან სტუმრობისას. გავანმა ჩაიცვა თავისი
          ქულაჯა და მხარზე მოსასხამი მოიგდო, აბჯარი კი ასულმა ჩამოართვა. ასე
          გვერდიგვერდ რომ ისხდნენ, ჰერცოგინიამ მის სახეს მაშინღა შეავლო თვალი.
          ამასობაში მომხიბლავმა ქალწულმა თოვლივით თეთრ სუფრაზე ორი შემწვარი
          ფრინველი, ღვინით სავსე მინის სურა და ორი თეთრი პურის კვერი დააწყო.
          ფრინველები მიმინოს მოენადირებინა. გავანს და ჰერცოგინიას ხელის
          დასაბანად წყალი მიართვეს და მათაც დაიბანეს. გავანი სიხარულით აღარ იყო,
          სუფრას საყვარელ ქალთან ერთად რომ მიჯდომოდა, ვისი გულისთვისაც ამდენი
          რამ გადაეტანა. და როცა ქალმა ფიალა მიაწოდა, რომლის კიდისთვისაც მანამდე
          მას შეეხო ბაგე, იმ ადგილისთვის ტუჩის დაკარებამ გავანი უზომოდ გაახარა,
          ხოლო ორგელუზეს მომხიბლავმა სახებამ სულ გადაავიწყა, რა ტანჯვა-წამებაც
          გამოევლო; ჭრილობებს საერთოდ ვეღარ გრძნობდა. ქალბატონები შასტელ
          მარვილიდან თვალს ადევნებდნენ მათ ტრაპეზს; ნაპირთან უამრავი რაინდიც
          შეკრებილიყო; ასპარეზობა გაემართათ, თავიანთი საბრძოლო ოსტატობის
          წარმოსაჩენად. გავანმა და ჰერცოგინიამ მებორნესა და მის ქალიშვილს
          მადლობა გადაუხადეს გამასპინძლებისთვის. ამის შემდეგ თავადის ქალმა
          იკითხა: იმ რაინდს, გუშინ აქ რომ იბრძოდა, რა ბედი ეწია ჩემი წასვლის
          შემდგომ? იმ სამკვდრო- სასიცოცხლო ბრძოლაში დამარცხდა თუ გაიმარჯვა?“
          პლიპალინოტმა მიუგო: „მბრძანებელო, დღეს ვნახე და ცოცხალია. მას
          არაერთხელ გადმოუცია ჩემთვის ცხენი. თუ მისი გათავისუფლება გსურთ,
          მომეცით დედოფალ სეკუნდილეს არფა, რომელიც თქვენ ანფორტასმა გისახსოვრათ.
          თუ ამ არფას მიბოძებთ, გოვერცინის ჰერცოგი გათავისუფლდება!“ პასუხად
          ქალმა უთხრა: „ეს არფაცა და სხვა ძვირფასი ნივთებიც მისი საკუთრებაა,
          ვინც გვერდით მიზის; მისი ნებაა, რას გააჩუქებს და რას დაიტოვებს. მაგრამ
          თუ ვუყვარვარ, ჩემი ხათრით ის გოვერცინის ჰერცოგ ლიშოისს და ჩემს სხვა
          თავადს, ფლორანდ იტოლაკელსაც თავისუფლებას უბოძებს. როგორც ჩემი
          ტურკოიტე, ის ჩემს მშვიდ ძილს დარაჯობდა და ისე საიმედოდ, რომ ვერ
          მოვისვენებ, ვიდრე მას გასაჭირი ადგას. „დაღამებამდე ორივე თავისუფალი
          იქნება!“ აღუთქვა გავანმა შემდეგ გადავიდნენ მეორე ნაპირზე, სადაც ის
          მშვენიერ ჰერცოგინიას ამხედრებაში დაეხმარა. გავანსა და ჰერცოგინიას
          მრავალი წარჩინებული რაინდი შეეგება და ამ რაინდთა თანხლებით მათ
          ციხესიმაგრისკენ გასწიეს. მშვიდად მიაჭენებდნენ ცხენებს, და თან
          ცხენოსნობაში სანაქებო ოსტატობას ამჟღავნებდნენ. კიდევ რა გითხრათ?
          კეთილშობილი გავანი და ამაყი ჰერცოგინია შასტელ მარვილში ისე მიიღეს, რომ
          ორივემ ბედნიერად იგრძნო თავი; მათ ციხესიმაგრის მკვიდრთ მადლობა
          მოახსენეს ასეთი გულთბილი დახვედრისთვის. შემდეგ გავანი ერთ ოთახში
          შეიყვანეს, სადაც არნივემ და სხვა მკურნალმა ქალბატონებმა მის ჭრილობებს
          მიხედეს. „კეთილშობილო ქალბატონო“, უთხრა გავანმა არნივეს. „საიმედო
          შიკრიკი მჭირდება.“ ერთი ასული გაგზავნეს უშიშარი და ზრდილი ჭაბუკის
          მოსაყვანად, რომელიც ყველა პაჟს შორის გამოირჩეოდა. გავანმა დააფიცა, რომ
          ამ უსტარს, რა ამბის - ავისა თუ კარგის - მაცნეც არ უნდა ყოფილიყო ის,
          ხელთ არავის ჩაუგდებდა, გინდ, ციხესიმაგრეში და გინდაც მის ფარგლებს
          გარეთ. ის მხოლოდ მის ადრესატს უნდა ჩაბარებოდა. შემდეგ გავანმა მელანი
          და პერგამენტი მოატანინა. დახვეწილი კალიგრაფიით დაწერილი უსტრით ის
          ლიოვერში მყოფ მეფე ართურს და მის მეუღლეს სამარადისო და ერთგულ
          სამსახურში არწმუნებდა; და დასძენდა, რომ ცხარე ბრძოლით მოპოვებულ მის
          მხედრული დიდებას ფასი დაეკარგებოდა, თუკი ისინი გასაჭირში გვერდით არ
          დაუდგებოდნენ. სთხოვდა, მათი ნათესაობის ხათრით, მხარი დაეჭირათ მისთვის
          და მთელი ამალითა და კეთილშობილი ქალბატონებითურთ ჯოფლანცეში
          გამგზავრებულიყვნენ. თავადაც იქით გასწევდა, სადაც ბრძოლით დაიცავდა
          თავის ღირსებას. შემდეგ სწერდა, რომ ბრძოლა შესაფერისი წესითა და რიგით
          გაიმართებოდა. ბოლოს კი ართურის ამალის ყველა ქალბატონსა და რაინდს
          შესთხოვდა, თანადგომა გამოეჩინათ და მეფე ჯოფლანცეში გამგზავრებაზე
          დაეყოლიებინათ, რაც ყველას პატივსა და დიდებას შემატებდა. მან ამ
          წარჩინებულ საზოგადოებას სამსახური აღუთქვა და შეატყობინა მძიმე ბრძოლის
          შესახებ, წინ რაც ელოდა. წერილზე თავისი ბეჭედი არ დაუსვამს, მაგრამ
          ხელნაწერით ამოიცნობოდა, რომ ის გავანს დაეწერა. „დაუყოვნებლივ გაუდექი
          გზას“ შეაგულიანა პაჟი. „მეფე-დედოფალი ამჟამად კორკასთან, ბემსში
          იმყოფება. ხვალ დილაუთენიავე ეახლე დედოფალს და მისი რჩევისამებრ
          მოიქეცი. მაგრამ არავის გაუმხილო, რომ შასტელ მარვილის მბრძანებელი მე
          ვარ! და არც იმაზე დაგცდეს სიტყვა, აქაური ამალის წევრი რომ ხარ!“ სანამ
          პაჟი წავიდოდა, არნივემ ჩუმად მოიხმო და ჰკითხა, საით გაეწია და რა
          დავალებით. მაგრამ მან მიუგო: „მბრძანებელო, დავიფიცე და ამიტომ ვერაფერს
          გეტყვით. უფალი გფარავდეთ! მე კი გზას უნდა გავუდგე!“ და მან ართურისაკენ
          გაქუსლა
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
