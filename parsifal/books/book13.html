<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XIII</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი XIII</h1>
      </div>
      <div class="paragraph">
        <p>
          არნივე გაწყრა, რომ პაჟმა არ გაუმხილა, საით გაეწია. მან კარიბჭის გუშაგს
          სთხოვა: „როცა არ უნდა დაბრუნდეს ჭაბუკი, დღე იქნება თუ ღამე, იმდენ ხანს
          დააყოვნე კართან, სანამ არ მოვალ და არ დაველაპარაკები. საკმარისად
          გამჭრიახი კაცი ხარ და ამას მოახერხებ!“ პაჟზე გაბრაზებული, მივიდა
          ჰერცოგინიასთან და ახლა მისი გამოკითხვა მოინდომა. მაგრამ ისიც
          გაფრთხილდა და გავანის სახელი არ წამოსცდენია. გაახსენდა მისი თხოვნა და
          მის ვინაობასა და წარმომავლობაზე კრინტიც კი არ დაუძრავს. ამასობაში
          სასახლეში საყვირისა და სხვა საკრავების მჭექარე ხმა გაისმა. დარბაზში
          ძვირფასი, დიდი ოსტატობით ნაქსოვი ხალიჩები არა მარტო ფეხქვეშ დაეგოთ,
          არამედ კედლებზეც გაეკრათ. ხელმომჭირნე კაცს ამგვარი წრეგადასული
          ხელგაშლილობა ნამდვილად შეაძრწუნებდა. კედლებთან მიდგმულ მერხებზე
          ძვირფასი ფარჩები ეფინა და რბილი ბალიშები იყო მიმოყრილი. გავანს,
          გადატანილი ჭირის შემდეგ, თითქმის მთელი დღე ეძინა. იარები ისე კოხტად
          ჰქონდა გადახვეული, რომ სიამოვნებით მიიწვენდა სატრფოს გვერდით და მისი
          ტრფობითაც დატკბებოდა. ამჯერად უფრო მშვიდად ეძინა, ვიდრე წინა ღამით,
          როცა ჰერცოგინიაზე ფიქრი არ ასვენებდა. საღამოს პირს გამოეღვიძა, თუმცა,
          ძილშიც სულ ჰერცოგინიასთან სასიყვარულო შერკინება ესიზმრებოდა. როგორც
          მსმენია, მსახურს მისთვის ძვირფასი, ოქრომკედით ნაქარგი, ბზინვარე
          აბრეშუმის სამოსი მიურთმევია. ჩვენს ბატონ გავანს კი უბრძანებია: ასეთივე
          მდიდრული სამოსი გვჭირდება ჰერცოგ გოვერცინისთვის და მშვენიერი
          ფლორანდისთვის, მრავალი ქვეყანა რომ აქვს დიდებით მოვლილი; იზრუნეთ, რომ
          სამოსელი მათაც განუმზადონო. მერე თავის მასპინძელს, პლიპალინოტს
          შეუთვალა პაჟის პირით, ლიშოისი მომგვარეო. და დიდი ხნის ლოდინიც არ
          დასჭირვებია. მალე ლიშოისი სასახლეში გამოცხადდა მებორნის მშვენიერ
          ასულთან ერთად. ბენეს გავანის ხათრით მისთვის ხელი ჩაეკიდა; და კიდევ
          იმის გამოც, რომ გავანი მამამისს დიდ სიკეთეს შეპირდა იმ დღეს, როცა მან
          აცრემლებული ბენე დატოვა და თავად უშიშრად და მამაცურად გასწია გმირული
          დიდების მოსაპოვებლად. მოვიდა ტურკოიტეც და გავანი მასაც და ლიშოისსაც
          გულითადად და ღირსეულად დაუხვდა. მან ორივე გვერდით მოისვა და ძვირფასი
          სამოსიც უბოძა. ოდესღაც ცხოვრობდა ოსტატი, სახელად სარანტი, რომლის
          სახელიც ხალხმა ქვეყანა სერერს შეარქვა. ის წარმოშობით ტრიანდიდან იყო.
          ხოლო სეკუნდილეს სამეფოში მდებარეობდა ქალაქი თასმე; ის სიდიდით
          ნინევიასა და უშველებელ აკრატონსაც კი აჭარბებდა. საქვეყნოდ რომ გათქმოდა
          სახელი, სარანტმა იქ აბრეშუმის ქსოვილის საოცარი ნაირსახეობა შექმნა,
          რომელსაც სარანთასმეს უწოდებენ. თუ რამდენად დიდებულია ეს ქსოვილი, ამაზე
          კითხვის დასმაც არ ღირს. შესაბამისად, ფასიც მაღალი ადევს. აი, ასეთი
          ძვირფასი ქსოვილის სამოსი ეცვა ორივე რაინდს და თვითონ გავანსაც,
          დარბაზში რომ შეაბიჯეს, სადაც ერთ მხარეს რაინდები, მეორე მხარეს კი
          მშვენიერი ქალბატონები ჩამწკრივებულიყვნენ. ვისაც თვალი უჭრიდა,
          შეამჩნევდა, რომ მათგან ლოგროისელი ჰერცოგინია ყველზე თვალწარმტაცი იყო.
          გავანი და მისი თანმხლებნი სიტურფით მბრწყინავ ორგელუზეს წარუდგნენ.
          სამეფო კარის ორივე თავადს, ტურკოიტე ფლორანდსა და პირმშვენიერ ლიშოისს,
          ლოგროისელი ჰერცოგინიას პატივსაცემად დაუყოვნებლივ ებოძათ თავისუფლება.
          ამისათვის ორგელუზემ გავანს მადლობა მოახსენა, რადგან თვალთმაქცობა არ
          ჩვეოდა და ისიც კარგად იცოდა, პატიოსან ქალს რაც ამკობს. ჰერცოგინიას
          გვერდით გავანმა ოთხი დედოფალი შენიშნა. თავაზიანად მოიხმო ლიშოისი და
          ფლორანდი და სამ ახალგაზრდა მანდილოსანს სთხოვა, ამბორით მისალმებოდნენ
          მათ. მებორნის ასული ბენეც, გავანს რომ მოჰყოლოდა, დარბაზში მყოფებმა
          გულთბილად მიიღეს. მასპინძელმა სტუმრები დიდხანს აღარ გააჩერა ფეხზე და
          ორივე თავადს სთხოვა, მათთვის სასურველ ქალბატონთა გვერდით დაეკავებინა
          ადგილი. და მათაც ეს თხოვნა სიამოვნებით შეუსრულეს. „ამ მანდილოსანთაგან
          იტონიე რომელია? მის გვერდით მსურს ჯდომა“, წასჩურჩულა გავანმა ფროილაინ
          ბენეს, რომელმაც მას მშვენიერი ასული დაანახვა. „აი ის, წითელი ტუჩები,
          მუქი თმა და სხივიანი თვალები რომ აქვს. მასთან გულახდილი საუბარი თუ
          გსურთ, სიტყვები ფრთხილად შეარჩიეთ.“ უთხრა ზრდილობიანმა ფროილაინ ბენემ.
          მან იცოდა იტონიეს ტრფობა რომ ტანჯავდა და ისიც, მეფე გრამოფლანცი
          ერთგულად რომ უწევდა რაინდულ სამსახურს. მე იმას გიყვებით, რაც მსმენია:
          გავანი გვერდით მიუჯდა ქალწულს და თავაზიანი საუბარი გაუბა, რაც მას
          შესანიშნავად ეხერხებოდა. მაგრამ იტონიემაც, სინორჩის მიუხედავად, ამ
          საუბარში ჩინებულად აუბა მხარი. გავანმა გაბედა და ჰკითხა, მის გულს
          ტრფობა თუ განეცადა. იტონიემ წინდახედულად მიუგო: „ბატონო, ვის უნდა
          ვეტრფოდე? რაც ამ ქვეყანას მოვევლინე, არცერთ რაინდთან სიტყვაც არ
          გამიცვლია. დღეს ეს პირველად ხდება.“ „ალბათ გსმენიათ სარაინდო საქმეთა
          აღსრულებით მოპოვებულ დიდებაზე და იმ რაინდებზეც, მთელი გულითა და
          შემართებით რომ დგანან ტრფობის სამსახურში.“ უთხრა ბატონმა გავანმა.
          მშვენიერმა ასულმა უპასუხა: „ტრფობის სამსახურში დგომაზე არაფერი
          მსმენია. მხოლოდ ის ვიცი, რომ ლოგროისელი ჰერცოგინიას სამსახურში მრავალი
          კეთილშობილი რაინდი დგას, ტრფობისა თუ გასამრჯელოს სანაცვლოდ. ზოგიერთს
          ჩვენ თვალწინ უბრძოლია კიდეც. მაგრამ ჩვენამდე თქვენ გარდა არავის
          შემოუღწევია და თქვენისთანა დიდებაც არავის მოუპოვებია.“ გავანი ჩაეკითხა
          მშვენიერ ასულს: „მაინც ვის ებრძვიან ჰერცოგინიას ამალის გულადი
          რაინდები? ვინ არის ის, ვისაც ჰერცოგინია ესოდენ არ სწყალობს?“ „ვინ და
          მეფე გრამოფლანცი; ამბობენ, შორს გავარდნია სახელიო. მასზე სხვა არაფერი
          ვუწყი, ბატონო.“ „თუ ასეა, მეტსაც გეტყვით“, თქვა ბატონმა გავანმა,
          „ვინაიდან ის თავგამოდებით ელტვის დიდებას. მოგახსენებთ, თქვენი
          ნებართვით: თავისივე პირით თქვა, რომ მთელი გულით გემსახურებათ და
          საპასუხოდ თქვენგან სიყვარულსა და ნუგეშს მოელის. და დასაძრახიც არაფერია
          იმაში, დედოფალი მეფეს ტრფობის ცეცხლში თუ ხვევს. კეთილშობილო ქალბატონო,
          თუ მამათქვენი მეფე ლოტია, მაშ, თქვენ ყოფილხართ ის, ვისაც გრამოფლანცი
          ეტრფის და რომლის სურვილიც სტანჯავს. თუ თქვენი სახელი იტონიეა, თქვენ
          ბრძანდებით ის ქალწული, ვინც მას გულს სტკენს. თუ თანაგრძნობა ძალგიძთ,
          დაუამეთ ეს ტკივილი! შუაკაცობას მე გაგიწევთ. ქალბატონო, გამომართვით ეს
          ბეჭედი. ის პირმშვენიერმა გრამოფლანცმა გამოგიგზავნათ, და მეც უპირობოდ
          გადმოგცემთ. ქალბატონო, მე მომანდეთ ეს საქმე.“ იტონიეს ალმური მოედო;
          პირისახე ტუჩებივით გაუწითლდა, მაგრამ უმალვე დაეკარგა ფერი. ცახცახით
          გაუწოდა თავისი ნატიფი ხელი და ბეჭედი გამოართვა, რომელიც მაშინვე ეცნო.
          და მან თქვა: „ბატონო, თუ ნებას დამრთავთ, გულახდილად გეტყვით: ვხედავ,
          რომ ჩემთან იმ კაცმა მოგაგზავნათ, ვისაც ჩემი გული ნატრობს. თუ გინდათ,
          რომ რაინდული ზრდილობისა და თავაზიანობის წესებს არ გადახვიდეთ, ის, რაც
          იცით, თქვენთვისვე დაიტოვეთ. ამ ბეჭედს მეფე პირველად როდი მიგზავნის; ის
          ტრფობის ნიშანია და თავის დროზე მას მე ვაჩუქე. მის მწუხარებაში მე არ
          მიმიძღვის ბრალი, ვინაიდან გონებაში ყველა მისი ნატვრა ამისრულებია;
          რაშიდაც კარგა ხნის წინ დარწმუნდებოდა, ციხესიმაგრის დატოვება რომ
          შემძლებოდა. როცა მე მეფის სიკვდილის მოსურნე ორგელუზეს ვაკოცე, ეს,
          როგორც იტყვიან, იუდას კოცნა იყო, და მე მაშინაც მოღალატედ ვიგრძენი
          თავი, როცა ტურკოიტი ფლორანდისა და გოვერცინელი ჰერცოგის პირზე კოცნა
          მომთხოვეთ. სინამდვილეში მე ყველას ვმტრობ, ვინც კი მეფე გრამოფლანცს
          სიძულვილით სდევნის. მაგრამ ამის შესახებ დედაჩემმა და ჩემმა დამ,
          კუნდრიმ არაფერი უნდა შეიტყონ.“ აი, ეს იყო იტონიეს სათხოვარი. და მან
          სიტყვა გააგრძელა: „ბატონო, თქვენ ისურვეთ, რომ გრამოფლანცის შეურიგებელ
          მტრებს პირზე კოცნით მივგებებოდი, ამან ძალზე მატკინა გული. ჩვენ, მე და
          გრამოფლანცს, ბედმა რომ გაგვიღიმოს, ამაში დახმარება მხოლოდ თქვენ
          ძალგიძთ. მეფეს ნამდვილად ვუყვარვარ და ყველა იმ ქალზე მეტადაც, ვინც კი
          ოდესმე ჰყვარებია. და მეც ამ გულწრფელ სიყვარულს იმით ვუფასებ, რომ ყველა
          კაცს ის მირჩევნია. უფალმა გაპოვნინოთ გზა, რომელიც ბედნიერებასთან
          მიგვიყვანს.“ გავანმა მიუგო: „კეთილშობილო ქალბატონო, ბარემ ისიც
          მითხარით, მე როგორ უნდა მოვიქცე. თქვენ თან ერთსულ ხართ და თანაც
          გაყრილნი. ის გზა რომ ვიცოდე, რომელიც ღირსეულ და ბედნიერ ყოფამდე
          მიგიყვანდათ, თავს არ დავზოგავდი.“ ქალმა უთხრა: „მე და მეფე სრულად
          გენდობით. დაე, თქვენმა შემწეობამ და უფლის წყალობამ დაიფაროს ჩვენი
          სიყვარული, რათა მას, სამშობლოსაგან მოწყვეტილს, გულს დარდი განვუქარვო.
          და რადგან მე ვარ მთელი მისი ბედნიერება, მეც უშურველად და მთელი გულით
          ვუძღვნი ჩემს ტრფობას.“ ამდენად, გავანმა ქალწულისაგან შეიტყო, რომ მას
          სიყვარული სტანჯავდა და რომ ჰერცოგინია სძულდა; რომ მის გულში ერთდროულად
          სიყვარულსაც დაებუდებინა და სიძულვილსაც. თავად ის კი ამ უწყინარ
          ქალწულს, რომელმაც გული გადაუშალა და თავისი წუხილი გაანდო, უსამართლოდ
          მოექცა, რადგან დაუმალა, რომ ისინი ერთმა დედამ ატარა მკერდქვეშ და რომ
          ორივეს მამა მეფე ლოტი იყო. მას შემდეგ, რაც გავანი მხარდაჭერას
          დაჰპირდა, ქალიშვილმაც, სხვათაგან შეუმჩნევლად, მდაბლად დაუკრა თავი და
          მადლობა მოახსენა მას ამ სანუგეშო სიტყვებისათვის. ამასობაში ის დროც
          დადგა, მშვენიერ ქალბატონებს დარბაზში ქათქათა სუფრები და პური
          შემოეტანათ. ტრაპეზის დროს ქალები და მამაკაცები გაიყარნენ: რაინდები
          ქალებისგან განცალკევებით, ერთ მხარეს დასხდნენ. სუფრის წესები გავანს
          დაედგინა: მან გვერდით ტურკოიტე მოისვა, ლიშოისს მშვენიერი სანგივეს -
          გავანის დედის - გვერდით მიუჩინა ადგილი. თვალწარმტაცი ჰერცოგინია
          დედოფალ არნივესთან განამწესა, ხოლო თავისი მომხიბლავი დები თავის
          სიახლოვეს დაისვა. და ყველა უსიტყვოდ მიჰყვა მის მითითებებს. მე
          მზარეულის ოსტატობაში ბევრი არაფერი გამეგება და ჩემი ცოდნა ამ საქმეში
          სრულებით არასაკმარისია, ყველა იმ კერძის სახელი რომ ჩამოვთვალო, რომელიც
          იქ დიდი თავაზით ჩამოარიგეს. მასპინძელსა და მანდილოსნებს მომხიბლავი
          ქალწულები ემსახურებოდნენ, ხოლო სუფრის ერთ მხარეს მსხდომ რაინდებს -
          პაჟები. პაჟები მკაცრად დადგენილ წესებს მორჩილებდნენ და სუფრის
          მომსახურეობისას ქალიშვილებთან არასდროს იკვეთებოდნენ. კერძებისა თუ
          ღვინის ჩამორიგებისას მუდამ ემიჯნებოდნენ ქალიშვილებს, როგორც ამას
          საკარო წესები მოითხოვდა. ნამდვილი ნადიმი გაიმართა; ქალბატონებსა თუ
          რაინდებს ასე არ მოულხენიათ მას შემდეგ, რაც ძლევამოსილმა კლინშორმა,
          ჯადოსნური ხელოვნების გამოყენებით, იძულებით მოაქცია ისინი თავისი
          ძალაუფლების ქვეშ. მიუხედავად იმისა, რომ ერთსა და იმავე ციხესიმაგრეში
          ცხოვრობდნენ, მანდილოსნები და რაინდები ერთმანეთს არ იცნობდნენ და ერთი
          სიტყვაც კი არასდროს გაუცვლიათ ერთმანეთში. მხოლოდ ბატონი გავანის
          წყალობით გაიცნეს მათ ერთმანეთი და ახლა ამის გამო ძალზე ხარობდნენ.
          გავანიც მშვენიერ გუნებაზე ბრძანდებოდა, თუმცა, ხშირად გაურბოდა თვალი
          მშვენიერი ჰერცოგინიასკენ, მისი გული რომ დაეპყრო. დღე ნელ-ნელა
          იწურებოდა. მისი შუქი, საცაა ბოლომდე ჩაქრებოდა; ღრუბლებიდან მოციმციმე
          ვარსკვლავებმა იწყეს გამოცურება დამდეგი ღამის მაუწყებლად და მისთვის
          გზის გასაკვალად. მის ალამდართა გამოჩენის შემდეგ, ღამეც შემობრძანდა.
          დარბაზში წრიულად განლაგებულ ურიცხვ შანდალზე სანთლები აანთეს. ჩვენი
          თავგადასავალი იუწყება, რომ თურმე ჰერცოგინია სიტურფით ისე ბრწყინავდა,
          რომ მის სიახლოვეს ღამის უკუნი სანთლების გარეშეც გაფანტულიყო, რადგან
          მის სილამაზეს დღესავით გაეცისკროვნებინა იქაურობა. აი, ეს მიამბეს მე
          მზეთუნახავ ორგელუზეს შესახებ. გულწრფელად გეუბნებით: გავანისთანა
          ბედნიერი მასპინძელი ცხოვრებაში ნანახი არ გეყოლებათ. ყველა ხარობდა.
          ქალბატონები და რაინდები ხშირ-ხშირად ტყორცნიდნენ ერთმანეთს გულთბილ
          მზერას. თავიდან მორიდებით, რაც სულ არ მაკვირვებს, რადგან ისინი ხომ
          ერთმანეთს არ იცნობდნენ, თუმც, თანდათან სულ უფრო გაუშინაურდნენ
          ერთმანეთს. ძნელი მისახვედრი არ არის, რომ ყველაფერს გემრიელად შეექცნენ
          და რომ მათ შორის ბევრი მსუნაგი კვერნაც ისუნსულებდა. ცოტა ხანში სუფრა
          აალაგეს და ჩემმა ბატონმა გავანმა იკითხა, ვინმეს ვიოლინოზე დაკვრა ხომ
          არ შეუძლიაო. რამდენიმე კეთილშობილმა პაჟმა იცოდა ამ საკრავზე დაკვრა,
          მაგრამ მათი ოსტატობა ძველი საცეკვაო მელოდიების იქით ვერ მიდიოდა. იმ
          ახალი საცეკვაოებისა, რომელიც ჩვენთან ტიურინგენიდან შემოვიდა, იქ ჯერ
          არაფერი სმენოდათ. მასპინძლისთვისაც მადლობის მეტი რა გვეთქმის, ასე რომ
          გაახალისა სტუმრები. ცეკვა ჯერ მშვენიერმა ქალბატონებმა წამოიწყეს, მალე
          მათ რაინდებმაც აუბეს მხარი და ფერხული უფრო მრავალფეროვანი გახდა. ასე
          ზეიმობდნენ ისინი თავიანთი მწუხარების დასასრულს. ორ ქალბატონს შორის
          ყველგან წარმოსადეგი რაინდი ჩამდგარიყო; ირგვლივ მხიარულება სუფევდა. თუ
          რომელიმე რაინდი თავს გამოიდებდა და ტრფობას ითხოვდა მსახურების
          სანაცვლოდ, ეს თხოვნა უპასუხოდ არ რჩებოდა. აი ასე უზრუნველად და
          მხიარულად დიოდა დრო, მავანთა და მავანთა ენადაშაქრულ ბაასში. გავანი,
          სანგივე და დედოფალი არნივე ამ მხიარულ ფერხულში არ ჩაბმულან, ისხდნენ და
          მოცეკვავეებს თვალს ადევნებდნენ. თვალწარმტაცი ჰერცოგინია გავანთან
          მივიდა და მის გვერდით ჩამოჯდა. მან მისი ხელი თავისაში მოიმწყვდია და
          მათ შორის გაიბა საუბარი, ამ მთისა და იმ ბარისას შესახებ. მისმა მოსვლამ
          გავანი გაახალისა. მისი მწუხარება წარსულს ჩაბარებოდა, ბედნიერება კი
          უსაზღვრო გამხდარიყო. მთელი ტკივილი სულ დავიწყებოდა. სხვას თუ ცეკვა
          ახარებდა, არც გავანის სიხარული ყოფილა ნაკლები! დედოფამა არნივემ
          გააფრთხილა: „ბატონო, დაფიქრდით თქვენს ჯანმრთელობაზე. თქვენი ჭრილობების
          გათვალისწინებით, ახლა დასვენება გმართებთ. თუ ჰერცოგინია თანახმაა, რომ
          დღესვე გაიზიაროს თქვენი სარეცელი და იმაზეც იზრუნოს, რომ საბანი არ
          გადაგეხადოთ, დაე, ასე იყოს! რამეთუ თქვენ მოვლა-პატრონობას მშვენივრად
          მოახერხებს.“ გავანმა მიუგო: „ეს მას უნდა ჰკითხოთ. და რასაც გადაწყვეტთ,
          მეც ყაბულს ვიქნები.“ მაშინ ჰერცოგინიამ თქვა: „სიამოვნებით მოგხედავთ.
          დროა, თქვენი თანმხლებნიც მოსასვენებლად გაუშვათ. მე კი ამაღამ ისე
          მოგივლით, რომ მერწმუნეთ, ასე ვერცერთი მოყვარული ქალი მოგივლიდათ. დაე,
          ფროლანდ იტოლაკელი და გოვერცინის ჰერცოგიც მიაცილონ საძინებლამდე.“
          ცეკვა-თამაში დასრულდა. დარბაზში მშვენიერი ქალიშვილები ისხდნენ, მათ შუა
          კი რაინდები მოკალათებულიყვნენ. მას, ვინც ტრფობის აღთქმას დებდა და
          ენატკბილ პასუხს ისმენდა, სიხარული ყოველგვარ დარდს უქარვებდა.
          დამშვიდობების ნიშნად მასპინძელმა სასმელი შემოატანინა. მოიწყინეს
          ტრფობას დანატრულმა რაინდებმა. მაგრამ მარტო სტუმრები კი არა,
          მასპინძელიც ტრფობის წყურვილს დაეტანჯა. უმწიკვლო სიყვარულს დაეპყრო მისი
          გული და ასე ეგონა, რომ დარბაზში ყოფნის დრო ძალიან გაწელილიყო. ამიტომაც
          შემოატანინა სასმელი დაშლის მისანიშნებლად. რაინდებს წინ პაჟები
          მიუძღვოდნენ, მრავალსანთლიანი შანდლებით ხელში. გავანმა თავისი ორი
          დიდგვაროვანი სტუმარი მათ ჩააბარა, რაც სტუმრებს ძალზე ესიამოვნათ.
          ჰერცოგინიამ მათ მშვიდობიანი ღამე უსურვა და ფლორანდი და ლიშოისი მაშინვე
          დასაძინებლად გაემართნენ. მანდილოსნებმაც თავაზიანად დაუკრეს თავი და
          მათაც საძინებელს მიაშურეს. მათთან ერთად დარბაზი დატოვეს სანგივემ,
          იტონიემ და კუნდრიმ. მასპინძელს კარგად რომ მოესვენა, ამაზე ბენემ და
          არნივემ იზრუნეს; ჰერცოგინიამაც არ დააყოვნა და მათ ამ საქმეში დაეხმარა.
          ამ სამმა მიაცილა გავანი საძინებლამდე. ოთახში მას ორი, ცალ-ცალკე მდგომი
          საწოლი დახვდა. მე თავს შევიკავებ იმის აღწერისაგან, თუ რა მდიდრულად იყო
          გაწყობილი ეს საწოლები, რადგან სხვა რამ უფრო მნიშვნელოვანია. კერძოდ:
          არნივემ უთხრა ჰერცოგინიას: „აბა თქვენ იცით, საუკეთესოდ მოუარეთ რაინდს,
          ვისაც აქ შემოუძეხით. თუ დახმარებას მოგთხოვთ, თქვენი აღმატებულება მას
          დაეხმარება. ერთს კი გეტყვით, მისი ჭრილობები ისე ჩინებულად არის
          გადახვეული, რომ ბრძოლასაც კი შეძლებს. თქვენი საქმე კი ტრფობის იარათა
          მოვლა და გაყუჩებაა, რისი ძალიც ნამდვილად შეგწევთ. გაამხნევეთ და გუნება
          გაუხალისეთ, ეს ყველა ჩვენგანს არგებს. ასე რომ, ნუ დაგვძრახავთ!“
          დედოფალი არნივე გამოემშვიდობა მასპინძელს და ოთახიდან გავიდა. ბენე მას
          ანთებული სანთლით გაუძღვა წინ. ბატონმა გავანმა კარი გამოხურა. მალულად
          დატკბნენ თუ არა ისა და ორგელუზე თავიანთი ტრფობით, ამის თაობაზე მე,
          მინდა თუ არა, უნდა დავდუმდე. დიდი სიამოვნებით მოგიყვებოდით, რაც იქ
          მოხდა, საიდუმლოთა სააშკარაოზე გამოტანა აღმაშფოთებელი რომ არ იყოს.
          ამგვარი უკადრისი საქციელი ყველა კეთილშობილ ადამიანს გააწყრობს და
          მთხრობელს დააზარალებს. სასიყვარულო ამბებს ბოქლომი უნდა დაედოს.“
          უსაზღვრო სიყვარულსა და მშვენიერ ჰერცოგინიას ოდესღაც გავანისთვის
          ცხოვრების ხალისი მოესპო და თავი დაეკარგვინებინა. სატრფოსთან განშორებას
          ის სიკვდილის პირამდე მიეყვანა. ტრფობის ტანჯვა- წამებას ვერ
          გაუნელებდნენ ვერც ფილოსოფოსები და ვერც საიდუმლო ხელოვნებასთან
          ნაზიარები ბრძენკაცნი, ვერც კანკორი და ვერც თებიტი, ვერც მჭედელი
          ტრებუხეტი, ფრიმუთელის ხმალი ვინც გამოჭედა და მას საკვირველი თვისებები
          მიანიჭა და ვერც მკურნალთა ოსტატობა, რაც არ უნდა მოენდომებინათ მისი
          დახმარება და რა ნაზავიც არ უნდა მოემზადებინათ სამკურნალო
          ბალახეულობისგან. მოკლედ ვიტყვი: გავანმა იპოვა ნამდვილი ხებალახა
          (Hirschkraut) რომელმაც ყველა სნეულებისგან განკურნა და შვება მოჰგვარა.
          ბალახი მუქი ფერისა იყო, თეთრი ძირით. გავანს, მეფე ლოტის ძეს, დედისეული
          ხაზით ბრეტონელს, კეთილშობილი ქალის წყალობით, გაუსაძლისი ტკივილის
          ნაცვლად, ტკბილი ნეტარება დაუფლებოდა, რითიც ის მთელი ღამის
          განმავლობაში, გამთენიამდე ტკბებოდა. და ეს შვებისმომგვრელი ამბავი უცხო
          თვალთაგან ფარულად მოხდა. მაგრამ გავანს იმაზეც ეზრუნა, რომ
          ციხესიმაგრეში მყოფი რაინდები და კეთილშობილი ქალბატონები ისე
          გახალისებულიყვნენ, რომ მათი სევდა-ნაღველიც უკვალოდ გამქრალიყო. აწ ის
          ისმინეთ, რა გადახდა თავს პაჟს, რომელიც გავანმა ლიოვერის სამეფოში,
          კორკასთან მდებარე ბემსში მიავლინა. იმხანად იქ ბრძანდებოდნენ მეფე
          ართური, მისი დედოფალი მეუღლე, ურიცხვი კეთილშობილი ქალბატონი და ართურის
          ამალის რაინდები. მოსმინეთ, რა ჰქმნა პაჟმა. მან დედოფალს უსტარი
          დილაადრიანვე გადასცა, როცა ის ჯერ კიდევ სამლოცველოში იმყოფებოდა და
          მუხლმოყრილი ფსალმუნს კითხულობდა. პაჟმაც მის წინ ჩაიჩოქა და უსტარი
          მიაწოდა. მან თავისი ხელით გამოართვა გზავნილი და ხელწერით მაშინვე იცნო
          მისი გამომგზავნელი, ვიდრე პაჟი მის სახელს ეტყოდა. დედოფალმა თქვა:
          „დალოცვლ იყოს ხელი, რომელმაც ეს უსტარი დაწერა! უდარდელად ერთი დღეც არ
          გამიტარებია მას შემდეგ, რაც მისი დამწერის ხელი უკანასკნელად ვიხილე.“
          მან სიხარულის ცრემლი ღვარა და პაჟს ჰკითხა: „შენ გავანის მსახური ხარ?“
          „დიახ, მბრძანებელო. ის მოვალედ რაცხს თავს, დაგარწმუნოთ თავის
          ერთგულებასა და უპირობო მსახურებაში და ჩემი პირით გატყობინებთ, რომ მისი
          ბედ-იღბალი ამჟამად თქვენს ხელშია. მისი აღმატებულება არასდროს ყოფილა
          მსგავს გასაჭირში, როგორშიც ახლაა. მბრძანებელო, ის ასევე გატყობინებთ,
          რომ თავს უბედნიერესად იგრძნობდა, დახმარებას თუ აღუთქვამდით. ამ
          უსტარიდან უფრო მეტს შეიტყობთ, ვიდრე მე ძალმიძს, გაუწყოთ.“ „აწ ნათელია
          ჩემთვის, რატომაც გამოგგზავნა ჩემთან.“ თქვა დედოფალმა. „თხოვნას
          შევუსრულებ და მრავალ ჩინებულ და უბადლო ქალბატონთან ერთად ვეახლები.
          მთელ საქრისტიანოში მათებრ კეთილშობილი, გარდა პარციფალის მეუღლისა და
          ორგელუზესი, არავინ მეგულება. მას შემდეგ, რაც გავანმა ართური მიატოვა,
          დარდი და მწუხარება არ მომშორებია. ლიცელმა მელჯანცმა მაუწყა, რომ მას
          ბარბიგიოლში შეხვედრია. ვაგლახ, პლიმიციოლ!“, შესძახა დედოფალმა, „შენი
          სანაპირო კვლავ იხილა ჩემმა თვალებმა! რამდენი ჭირი გადავიტანე იქ!
          იქიდან მოყოლებული ჩემი მომხიბლავი და ძვირფასი მეგობარი კუნევარე
          ლალანტელი აღარ მინახავს; მრგვალი მაგიდის ზოგიერთ გმირსაც იქ შეელახა
          ღირსება. ოთხნახევარი წელი და ექვსი კვირა გავიდა მას შემდეგ, რაც
          კეთილშობილმა პარციფალმა პლიმიციოლის ნაპირთან დაგვტოვა და გრაალის
          საძებნელად გაემართა. კეთილშობილი რაინდი გავანიც ზუსტად იმავე დროს
          გაემგზავრა ასკალუნისკენ. მაშინ გამომემშვიდობნენ იეშუნტე და ეკუბაც. ამ
          დიდებული ხალხის ტკივილიანმა მონატრებამ ყოველგვარი სიხარული მომისპო.“
          ასე გამოხატა დედოფალმა მწუხარება, რის შემდეგაც პაჟს უთხრა: „მკაცრად
          მისდიე ჩემს მითითებებს! შეუმჩნევლად დამშორდი და სადმე მიიმალე, ვიდრე
          ნაშუადღევს მთელი ამალა, რაინდები და პაჟები, სასახლის კარზე არ
          შეიკრიბებიან. აი, მაშინ მოჯირითდი. ცხენი შეაჩერე სადმე, თავად კი
          კეთილშობილ რაინდთა გუნდისკენ გასწიე. ისინი გკითხავენ, რა ახალი ამბავი
          მოგიტანია. შენ კი ისე მოიქეცი, თითქოს ნიადაგი გამოგცლოდა ფეხქვეშ; ეს
          მათ ცნობისმოყვარეობას უფრო გაამძაფრებს და ერთი სული ექნებათ, შენი
          უწყება მოისმინონ. მოურიდებლად გაარღვიე შეჯგუფებული ხალხი, ვიდრე შენ
          წინაშე მბრძანებელს არ დაინახავ, რომელიც უკან არ გაგწევს. ხელში ჩაუდე
          ეს უსტარი, საიდანაც ის შენს უწყებასა და შენი ბატონის სურვილს მყის
          გაეცნობა. ამ სურვილს მეფე სიამოვნებით შეუსრულებს მას. კიდევ ერთ
          რამესაც გირჩევ: თუ შენი ბატონის კეთილდღეობა განაღვლებს, წარდექი ჩემი
          და სხვა ქალბატონების თვალთახედვისა და ყურთასმენის წინაშე და ასე
          საჯაროდ და მკაფიო სიტყვებით გადმოგვეცი შენი უწყება. ახლა კი მამცნე,
          სად არის გავანი?“ პაჟმა მიუგო: „არ შემიძლია! უფლება არ მაქვს, გითხრათ,
          თუ სად იმყოფება ჩემი ბატონი. იმას კი გეტყვით, რომ მისი გაბედნიერება
          ოდენ თქვენ ძალგიძთ.“ რჩევა-დარიგების მიღების შემდეგ, გახარებული პაჟი
          შეუმჩნევლად გაშორდა დედოფალს და უკან დათქმულ დროს დაბრუნდა. ნაშუადღევს
          ის კარის საზოგადოების წინაშე წარდგა. მათ შეათვალიერეს და სამოსის
          მიხედვით ამოიცნეს, ვინც იქნებოდა. მის ცხენს დეზის კვრისაგან ორივე
          ფერდი გადაყვლეფოდა. შიკრიკმა დედოფლის რჩევას მისდია. სწრაფად ჩამოხტა
          ცხენიდან და მიუხედავად იმისა, რომ ირგვლივ უამრავი ადამიანი
          შემოჯარვოდა, მოსასხამი, ხმალი, შუბი და ცხენი უდარდელად იქვე მიატოვა და
          რაინდთა წრეში შეიჭრა. მათ კითხვები დააყარეს, ეს უწყება ახალი
          თავგადასავლის მაუწყებელი ხომ არ არისო. საქმე ის იყო, რომ ართურის კარის
          წესთა თანახმად, სუფრას ვერავინ მიუჯდებოდა, თუ კარი ამის უფლებას არ
          იძლეოდა, რაც იმას ნიშნავდა, რომ ვინმეს ამბავი უნდა მოეტანა მოსალოდნელი
          საგულისხმო თავგადასავლის თაობაზე, ნამდვილ რაინდულ ფათერაკად რომ
          იქნებოდა მიჩნეული. მაგრამ პაჟმა შესძახა: თქვენთვის არაფერი მაქვს
          სათქმელი! ამის დრო არ მაქვს! მომიტევეთ და მეფესთან მიმიყვანეთ! ჯერ მას
          უნდა ვაუწყო, რადგან ძალზე საჩქაროა. ახალი ამბის შეტყობა გწადიათ?
          ღმერთმა ქნას, რომ გულზე მოგხვდეთ სხვისი სადარდებელი და დახმარებაზე
          უარი არ თქვათ!“ ცნობა მართლაც იმდენად სასწრაფო იყო, რომ პაჟს ბევრი არ
          უფიქრია, რაინდთა წრე გაარღვია და მეფის წინაშე წარდა. მეფემ შენიშნა ის
          და სალამი უთხრა. პაჟმა წერილი გადასცა და მისი წაკითხვის შემდეგ მეფეს
          ერთდროულად სიხარულით და დარდით აღევსო გული. მან შესძახა: „კურთხეულ
          იყოს ის ბედნიერი დღე, რომლის შუქზეც ჩემი საყვარელი დისწულისგან
          დამაიმედებელი ცნობა მივიღე! ჩვენი სისხლით ნათესაობისა და რაინდთა
          საძმოს სახელით ვაცხადებ: თუკი მისი მხარდაჭერა ძალმიძს, თავს არ
          დავზოგავ და სურვილს შევუსრულებ, როგორც ამას ჩემი რაინდული ერთგულება
          მოითხოვს!“ შემდეგ კი პაჟს დაეკითხა, მითხარი, გავანი ხომ კარგად არისო.
          გამჭრიახმა პაჟმა მიუგო: „დიახ, ბატონო, ოღონდ მისი ბედნიერება თქვენზეა
          დამოკიდებული. თუ მხარში არ ამოუდგებით, მისი დიდება გაცამტვერდება. და
          სადღა ჰპოვოს მან სიხარული? მაგრამ თუ თქვენ თანადგომას აღუთქვამთ და
          ბედის ანაბარა არ მიატოვებთ, მისი ბედნიერება ისე ძალუმად გაიფურჩქნება,
          რომ გულიდან მთელ სევდა-ნაღველს განდევნის და ამის ნაცვლად იქ მარადიული
          სიხარული დაისადგურებს. დედოფალს გულითად სამსახურს შეპირდა, მრგვალ
          მაგიდის წევრებს კი სთხოვა, გაიხსენონ მისი დამსახურება, გამოიჩინონ
          ერთგულება და გირჩიონ, გვერდზე დაუდგეთ მას, და მაშინ მის ბედნიერებასაც
          არაფერი დაემუქრება.“ და მართლაც, ყველა წარჩინებულმა მეფეს სთხოვა,
          გავანისთვის თანადგომა გაეწია. ართურმა თქვა: „ძვირფასო მეგობარო. ეს
          წერილი დედოფალს წაუღე. ის მანაც უნდა წაიკითხოს; დაე, სხვებმაც თქვან,
          თუ რა გვახარებს და რა გვამწუხრებს იმავდროულად. ვინ მისცა უფლება მეფე
          გრამოფლანცს, ჩემს სანათესაოს ასე ქედმაღლურად და თავხედურად მოქცეოდა?
          ხომ არ ჰგონია, რომ ჩემს დისწულსაც ისევე გამოასალმებს სიცოცხლეს, როგორც
          მეფე ციდეგასტი გამოასალმა? ამ საქციელით მან თავის თავსაც ავნო. ჩვენ კი
          ჭირს გავუმრავლებთ და ჭკუას ვასწავლით!“ პაჟი მაშინვე დედოფლისკენ
          გაეშურა და მანაც მეგობრულად მიიღო. პაჟმა წერილი გადასცა და როცა მან
          მისი ტკბილი ბაგით საჯაროდ წაიკითხა გავანის სათხოვარი და მისი სვე-ბედის
          ამბავი, ბევრმა ცრემლი ვერ შეიკავა. პაჟმაც, თავის მხრივ, ყველა ღონე
          იხმარა მანდილოსანთა დასაყოლიებლად და მისი მცდელობა ამაო არ გამოდგა.
          ართურმა, გავანის ძლევამოსილმა ბიძამ, ამალას მოუწოდა, ჯოფლანცეში
          გასამგზავრებლად მომზადებულიყვნენ; ქალბატონი გვინევრაც, სეფექალებთან
          ერთად, დაუყოვნებლივ შეუდგა სამგზავრო თადარიგს. მხოლოდ კეიე ბურტყუნებდა
          გაჯავრებით: „ერთი გამაგებინა, ამქვეყნად კიდევ თუა ვინმე ნორვეგიელი
          გავანივით წარჩინებული ბატონი? აბა, ჩქარა! სასწრაფოდ გავწიოთ მისკენ,
          სანამ რამე მოსვლია! ვიდრე ის ციყვივით აქეთ- იქით დახტის, თავსაც იოლად
          წაგაგებინებთ.“ პაჟმა უთხრა დედოფალს: „მბრძანებელო, სასწრაფოდ ჩემს
          ბატონთან უნდა დავბრუნდე. მიხედეთ ამ საქმეს ისე, თქვენს ღირსებას რომ
          შეშვენის“. დედოფალმა მსახურს უბრძანა: „ეს პაჟი საკადრისად მოასვენე,
          მის ცხენსაც შენ გაბარებ. დეზის კვრისაგან ფერდები გაყვლეფილი აქვს.
          საჯინიბოდან საუკეთესო ცხენი გამოუყვანე. რაც რამ სჭირდება, ფული თუ
          ტანისამოსი, ყველაფერი მიეცი“. ხოლო პაჟს უთხრა: გადაეცი გავანს, რომ
          ყველაფერი მე მომანდოს. შენი წასვლის შესახებაც მეფეს მე მოვახსენებ.
          შენს ბატონს კი უთხარი, რომ მეფე დაეხმარება.“ მეფე სამგზავროდ აღიჭურვა.
          ასე რომ, იმ საღამოს მრგვალი მაგიდის ადათისამებრ, სერობა გაიმართა;
          რაინდებმა მაშინღა შეიტყვეს, რომ გავანი ცოცხალი იყო, და ამ ცნობამ ყველა
          კარგ გუნებაზე დააყენა. მრგვალი მაგიდის ადათი კი ასეთი იყო: მეფე იმ
          რაინდებთან ერთად ტრაპეზობდა, რომელთაც ცხარე ბრძოლაში მხედრული დიდება
          მოეპოვებინათ და ამიტომ მრგვალ მაგიდასთან ჯდომის უფლებაც მიეღოთ. მოდით,
          იმ პაჟს, რომელმაც ეს ახალი ამბავი მოიტანა, დიდხანს ნუღა დავაყოვნებთ.
          როგორც კი დედოფლის მსახურმა ფული, ცხენი და ახალი ტანისამოსი მიართვა,
          მაშინვე ცხენს მოახტა და გაქუსლა. გახარებული მიჭენაობდა, რადგან ართურის
          კარზე ყველაფერი მოაგვარა, რაც მის ბატონს დარდს შეუმსუბუქებდა. რამდენ
          ხანს მოუნდა შასტელ მარვილამდე მისვლას, ნამდვილად არ ვიცი. როცა გუშაგმა
          არნივეს მოახსენა, რომ პაჟმა ცხენი მოაგელვაო, მას ძალიან გაუხარდა.
          მალულად დახვდა კართან და ჰკითხა, სად იყო წასული და რატომ. მაგრამ პაჟმა
          მიუგო: „ბრძანებელო, ვერაფერს გეტყვით, რადგან დავიფიცე, რომ კრინტსაც არ
          დავძრავდი ამის თაობაზე. სიტყვა რომ გავტეხო, ჩემი ბატონი განაწყენდება,
          სულელად ჩამთვლის და გამკიცხავს. თავად მას ჰკითხეთ, მბრძანებელო!“
          დედოფალი რომ არ შეეშვა, ბოლოს პაჟმა განუხადა, დედოფალო, სულ ტყუილად
          ირჯებით, მე ჩემი ფიცის ერთგული ვრჩებიო. გასწია თავის ბატონთან, რომელიც
          ფლორანდთან, გოვერცინის ჰერცოგთან, ლოგროისელ ჰერცოგინიასთან და
          კეთილშობილ ქალბატონთა დიდ გუნდთან ერთად დაბრძანებულიყო. პაჟის
          შემოსვლისას ბატონი გავანი წამოდგა. პაჟი გვერდით გაიყვანა და მშვიდობით
          დაბრუნება მიულოცა: „მითხარი, მეგობარო, კარგი ამბავი მომიტანე თუ ცუდი?
          რას მეტყვი ართურის კარის შესახებ? მეფეს თუ შეხვდი?“ პაჟმა მიუგო:
          „დიახ, ბატონო. შევხვდი მეფეს, დედოფალსა და მრავალ წარჩინებულ ადამიანს.
          მათ თანადგომა აღგითქვეს და თქვეს, რომ აუცილებლად მოვლენ. ცნობამ თქვენი
          კარგად ყოფნის შესახებ ყველას - მოხუცსა თუ ახალგაზრდას - შვება მოჰგვარა
          და ყველა გულით გაიხარა. იქ ურიცხვ ადამიანს მოეყარა თავი. თქვენი უწყება
          ისეთ მნიშვნელოვან ამბად მიიჩნიეს, რომ მრგვალ მაგიდას შემოუსხდნენ.
          თქვენმა დიდებამ გადააჭარბა ყველა რაინდის დიდებას, ვისაც კი ოდესმე თავი
          გამოუჩენია.“ დაწვრილებით უამბო დედოფალთან საუბარი და ის, თუ რა
          გონივრული რჩევა მისცა მან. შემდეგ კარის საზოგადოების და იმ რაინდებსა
          და ქალბატონების ამბავიც გადასცა, რომლებსაც გავანი ჯოფლანცეში უნდა
          დალოდებოდა, გრამოფლანცთან ბრძოლის დაწყებამდე. გავანს დარდი გადაეყარა
          და გული სიხარულით აღევსო. კიდევ სთხოვა პაჟს, ყველაფერი თავისთვის
          შეენახა. გალაღებული დაუბრუნდა ის საზოგადოებას და თავის ადგილას დაჯდა.
          გადაწყვიტა, ამ ციხესიმაგრეში დალოდებოდა მის მხარდასაჭერად მოსულ მეფე
          ართურს. აწ კი ნება მომეცით სიხარულსა და მწუხარებაზე მოგახსენოთ. გავანი
          ჩინებულ გუნება-განწყობაზე ბრძანდებოდა. ერთ დილასაც, როცა მდიდრულ
          დარბაზში ტევა აღარ იყო რაინდებისა და მანდილოსნებისა, მან არნივე
          გვერდზე გაიყვანა. ისინი სარკმლის ნიშაში ჩამოსხდნენ, საიდანაც მდინარე
          მოჩანდა. არნივემ ბევრი საკვირველი ამბავი იცოდა. გავანმა უთხრა
          დედოფალს: „აჰ, ძვირფასო ქალბატონო, თავხედობაში თუ არ ჩამომართმევთ,
          მინდა რაღაც გკითხოთ, რაც ჩემთვის დღემდე საიდუმლოებით არის მოცული.
          თქვენი წყალობით, მე კვლავაც შემიძლია რაინდული ცხოვრებით დავტკბე და
          გავხალისდე. მართალია, კეთილშობილმა ჰერცოგინიამ ჩემი გული და გონება
          მთლიანად დაიპყრო, მაგრამ მე შვება ვპოვე და ჩემი გასაჭირიც დასრულდა.
          თქვენ რომ არ დამხმარებოდით, მე ორგელუზეს ტრფობა და ჩემი იარები
          მომიღებდა ბოლოს. ჩემს სიცოცხლეს მე თქვენ გიმადლით. აწ კი მიამბეთ,
          ბედნიერების მომნიჭებელო, აქაური საოცრებათა ამბავი და გამანდეთ, რისთვის
          გამოიგონა ბრძენმა კლინშორმა ეს მძლავრ ჯადო-ხელოვნება. თქვენ რომ არა,
          მე აქ უეჭველი სიკვდილი მელოდა.“ გამოცდილმა და ბრძენმა ქალმა, რომელსაც
          სიყმაწვილიდან მოხუცებულობამდე ისე ღირსეულად ეცხოვრა, რომ ვერცერთი ქალი
          გაეჯიბრებოდა, მიუგო: „ბატონო, აქ არსებული საოცრებანი არაფერია იმ
          სასწაულებრივ საქმეთა გვერდით, რომელიც მას სხვა ქვეყნებში
          განუხორციელებია. ვინც ჩვენ იმის გამო გაგვკიცხავს, რომ მის ძალაუფლებას
          დავექვემდებარეთ, ცოდვაში ჩადგამს ფეხს. ბატონო, მე მის ბუნებას
          აღგიწერთ, რამაც უამრავ ადამიანს უბედურება დაატეხა თავს. მისი სამშობლოა
          ტერე დე ლაბური. ის ვირგილიუს ნეაპოლელის შთამომავალია, რომელიც
          მსგავსადვე დიდი ჯადოსნური ძალის პატრონი იყო. მის ნათესავ კლინშორს აი,
          რა შეემთხვა: ის დედაქალაქ კაპუადანაა. კლინშორმა დიდი სახელი მოიხვეჭა
          და ისეთ თვალშეუდგამ სიმაღლეებს მიაღწია, რომ ქალი თუ კაცი ჰერცოგ
          კლინშორზე ლაპარაკობდა, ვიდრე მას უბედურება არ შეემთხვა. იმხანად
          სიცილიაში ბატონობდა კეთილშობილი მეფე იბერტი. მისი მეუღლე იბისი
          ულამაზესი იყო მათ შორის, ვინც კი ოდესმე დედას უშობია. კლინშორი კარგა
          ხანს იდგა მის სამსახურში, ვიდრე, ბოლოს და ბოლოს, მისი გული არ
          მოინადირა. ამის გამო კლინშორს მეფე იბერტმა პატივი აჰყარა. და თუ მე
          ახლა კლინშორის საიდუმლოს გაგიმხელთ, გთხოვთ, რომ შემწყნარებლობა
          გამოიჩინოთ, რამეთუ, ის ამბავი, რამაც ის ჯადოსნურ ოსტატობამდე მიიყვანა,
          რთული მოსაყოლია. საქმე ის იყო, რომ კლინშორი ხელის ერთი მოსმით
          საჭურისად იქცა.“ გავანმა ხმამაღლა გადაიხარხარა, ხოლო დედოფალმა
          განაგრძო: „ეს სამარცხვინო ამბავი მას კალოტ-ემბოლოტში შეემთხვა, რომელიც
          მტკიცე ციხესიმაგრედაა ცნობილი. მეფემ მას იმ დროს წაასწრო, როცა მის
          მეუღლეს კლინშორის მკლავებში ეძინა. მართალია, ასე ჩამთბარ-
          ჩაღუღუნებულიყო, მაგრამ მან მწარედ ზღო ამისათვის, რადგან მეფის ხელმა
          ფეხებშუა ადგილი მიწასთან გაუსწორა. მეფემ ჩათვალა, რომ ამის სრული
          უფლება ჰქონდა. ისე მოჰკვეთა ყველაფერი, რომ კლინშორი ამიერიდან ქალს
          ვეღარ ასიამოვნებდა. აი, ეს არის მიზეზი მრავალი ადამიანის უბედურებისა.
          ჯადოსნური ხელოვნება სპარსთა ქვეყანაში კი არა, პერსიდაში გამოიგონეს.
          კლინშორიც იქ გაემგზავრა, იქ ეზიარა ამ ხელოვნებას და ბოლოს იმდენად
          განავითარა, რომ თავისი ჯადოსნობით ყველაფრის მიღწევა ხელეწიფებოდა,
          რასაც კი მოისურვებდა. თავს დატეხილი სირცხვილის გამო განრისხებული, ის
          ყველა სახელოვან კაცსა თუ კეთილშობილ ქალს სდევნიდა და მთელი გულით
          სურდა, მათთთვის ბედნიერება მოესპო. კლინშორმა როშე საბინსის მეფე
          იროტსაც დიდი უბედურება დააწია თავს, და რადგან მეფეს მშვიდობა სურდა,
          შესთავაზა, მისი სამფლობელოდან ის დაესაკუთრებინა, რასაც მოისურვებდა. ამ
          გზით ჩაიგდო ხელში კლინშორმა ეს მთაც, მის ირგვლივ რვა მილის მანძილზე
          არსებული მიწებითურთ. ამ მთაზე კი ააგო, როგორც თავად ხედავთ, ეს საუცხოო
          ნაგებობა. აქ თავმოყრილია უზომო რაოდენობის ძვირფასეულობა. ციხესიმაგრე
          ალყაშიც რომ მოექცეს, აქ იმდენი სურსათ- სანოვაგეა, რომ მის ბინადართ
          ოცდაათი წლის განმავლობაშიც არაფერი მოაკლდებათ. კლინშორის ძალაუფლება
          ვრცელდება ყველა ავსა და კეთილ სულზე, რომლებიც ცასა და მიწას შუა
          მკვიდრობენ, ოღონდ ღმერთის მფარველობის ქვეშ არ იმყოფებიან. ბატონო, მას
          შემდეგ, რაც თქვენ უზარმაზარი განსაცდელი გადაიტანეთ და გადარჩით,
          ყველაფერი, რაც ადრე კლინშორს ეკუთვნოდა, ახლა თქვენს ხელთაა. თქვენ
          გეკუთვნით ეს ციხესიმაგრე და მიწაც მის შემოგარენში. კლინშორმა საჯაროდ
          განაცხადა, რომ ვინც შასტელ მარვილში ფათერაკიან თავგადასავალს
          გადაიტანს, ამ ყველაფერს მშვიდობიანად მას გადავცემო. და ის თავის
          სიტყვას არ გადავა. მრავალი ღვთისმოსავი ქრისტიანი, ვინც თქვენ აქ ნახეთ,
          - ქალწული იქნება ის, ქალი თუ კაცი - ყველა თქვენი ქვეშევრდომია. აქ
          უამრავი წარმართი ქალი და კაციც ცხოვრობს, მათი ნების საწინააღმდეგოდ.
          ნება მიეცით, იქაურობას დაუბრუნდნენ, საიდანაც მოვიდნენ. უცხოობაში
          ცხოვრებამ გული გამიცივა. ვინც ვარსკვლავთა სათვალავი უწყის, დაე, მან არ
          მოგაკლოთ შეწევნა, ხოლო ჩვენ მშვიდობა მოგვცეს! გამოცანა ამბობს: „დედამ
          დამბადა; არადა, მე დედამისი ვიყავი.“ მისი პასუხია: ყინული წყლისგან
          იბადება და ისევ წყლად იქცევა. როცა ვიხსენებ, რომ ბედნიერებაში
          დავიბადე, მსურს, ისევ ბედნიერებას დავუბრუნდე, გაცივებული გული გამითბეს
          და ყინულად ნაქცევი ბედნიერება განახლებული სასიცოცხლო ძალებით
          გაიფურჩქნოს. თუ კეთილი გული გაქვთ, ჩემი სიტყვების თანახმად უნდა
          მოიქცეთ. რა ხანია, ბედნიერება წარმეტაცა. სწრაფად მიაქანებს გემს
          იალქანი, მაგრამ უფრო სწრაფია გემის ქიმისკენ მავალი კაცი. თუ ამ იგავის
          აზრს ჩასწვდებით და მის მიხედვით მოიქცევით, თქვენი პატივი და დიდება
          უსაზღვროდ გაიზრდება და საქვეყნოდ გაგივარდებათ სახელი. რადგან ჩვენ
          ჩვენს ბედნიერებას ხმამაღლა შევასხამთ ხოტბას, და ყველას ვაუწყებთ, ვინც
          კი გვიცნობს. ოდესღაც ძალზე ბედნიერად ვცხოვრობდი, თავს გვირგვინი მედგა
          და ჩემი ქალიშვილიც დედოფალი იყო მისი სამეფოს თავადებისა. ორივე დიდ
          პატივში ვიყავით. ბატონო, არავისთვის არაფერი მიწყენინებია და არც არავის
          - კაცი იქნებოდა თუ ქალი - მოვქცევივარ უსამართლოდ. ქალი, თუ ბედის
          ნებიერია, მისივე ღირსების გამო, ზნეკეთილ ხალხს მუდამ უნდა სწყალობდეს.
          ოდესმე, შესაძლოა, მასაც დაემუქროს განსაცდელი და დაბალი ფენიდან
          გამოსულმა ჭაბუკმა გაუწიოს თანადგომა და ბედნიერებისკენ გზა გაუკვალოს.
          ბატონო, დიდი ხანია მე აქ ვარ გამომწყვდეული, მაგრამ აქ მოსული ფეხითა თუ
          ცხენით, არავინ მინახავს, ვინც მიცნობდა და ჩემს უბედურებას ბოლოს
          მოუღებდა.“ მიუგო ჩვენმა ბატონმა გავანმა: „კეთილშობილო ქალბატონო, თუ
          ცოცხალი ვიქენი, თქვენს ბედნიერებას ისევ ვიხილავთ!“ ამავე დღეს
          ბრეტონელი ართური, ძე მგლოვიარე ქალბატონი არნივესი, დიდი ლაშქრით მიადგა
          ციხესიმაგრეს, რათა თავისი ნათესაური ვალი ერთგულად მოეხადა. მრავალი
          ახალთახალი ბაირაღი დაინახა გავანმა. ლაშქარმა მთელი ველი აავსო, ხოლო
          ლოგროისის გზაზე ნაირფერად დაფერილი შუბების მთელი ტყე აღიმართა. ლაშქრის
          გამოჩენამ გავანს შვება მოჰგვარა. მას, ვისაც მხარდასაჭერს შეპირდებიან,
          მისდა უნებურად, ადვილად იპყრობს ხოლმე ეჭვი, ვაითუ შეპირებულმა
          დახმარებამ დაიგვიანოსო. ართურმა გავანი ამ გაურკვევლობისაგან იხსნა. ოჰ,
          რა დიდებულად შემობრძანდა! გავანი შებრუნდა, რადგან ცრემლი აკიაფდა მის
          თვალებში, რომლის შეკავებაც მან ვერ შეძლო და ღვარად წამოუვიდა. ოღონდ ეს
          სიხარულის ცრემლი იყო, გამოწვეული ართურის მოსვლით, ვინც მას
          სიყრმითგანვე ზრდიდა. მათი ერთმანეთისადმი ერთგულება წრფელი და ურყევი
          იყო და ეჭვქვეშ არასდროს მდგარა. არნივემ შენიშნა ცრემლი გავანის თვალზე
          და თქვა: „ბატონო, თქვენ, წესით, ახლა უნდა ზეიმობდეთ, რადგან ზურგი
          გავიმაგრეთ. მწუხარებას თავს ნუ დააჩაგვრინებთ! შეხედეთ, ჰერცოგინიას
          ლაშქარიც მოსულა თქვენ მხარდასაჭერად.“ არნივემ და გავანმა მინდორში
          უამრავი მოფრიალე ალამი შენიშნეს. ალმებს წინ უძღვოდა ფაროსანი, რომლის
          გერბიც არნივეს ეცნო. თავიდან ის ისაჯესად, უთეპანდრაგუნის მარშლად
          მიიჩნია. მაგრამ ფარი სხვა ბრეტონელს, კერძოდ კი წვივმაღალ მაურინს,
          დედოფლის მარშალს მოჰქონდა. არნივემ არ იცოდა, რომ უთეპანდრაგუნიცა და
          ისაჯესიც დაღუპულიყვნენ და რომ მაურინს, წესისა და რიგის თანახმად,
          მამამისის თანამდებობა გადაებარებინა. უზარმაზარ ლაშქარს მთელი მინდორი
          დაეკავებინა. მსახურებმა მანდილოსნებს, მათი გულის გასახარად, კარვები
          ანკარა წყაროსთან გაუშალეს. მალე მათ ირგვლივ ურიცხვი მდიდრული კარავი
          გაიმართა. მეფისა და მისი ამალის წევრებისთვის კარვები ოდნავ მოშორებით,
          წრიულად განალაგეს. ამხელა ლაშქრის მსცლელობამ, რასაკვირველია, გზასაც
          თავისი კვალი დაატყო. გავანმა გაგზავნა ბენე თავის ყოფილ მასპინძელ
          პლიპალინოტთან და დააბარა, რომ მას ყველა ნავი და ბორანი საიმედოდ
          გადაემალა, რათა იმ დღეს ლაშქარი მდინარეზე ვერ გადასულიყო. ამ ცნობის
          მიტანისთვის გავანმა ბენეს თავისი საგანძურიდან პირველი საჩუქარი გადასცა
          და ეს იყო არფა, საკრავი, რომელიც ინგლისში დღემდე ძალზე ძვირად ფასობს.
          გახარებული ბენე სირბილით გაუდგა გზას. გავანმა ყველა კარიბჭე ჩაარაზვინა
          და ციხესიმაგრის ყველა ბინადარს, მოხუცსა თუ ახალგაზრდას, თავაზიანად
          სთხოვა: „მდინარის იქითა ნაპირას ბანაკი დასცა უშველებელმა არმიამ.
          წყალსა თუ ხმელეთზე არასდროს მინახავს ამხელა ჯარი. თუ საბრძოლველად
          გამოგვიწვევენ, მათი ძლიერების მიუხედავად, თქვენი დახმარებით მე მათ
          შევებრძოლები.“ ეს გადაწყვეტილება ყველამ მოუწონა, მაგრამ მაინც ჰკითხეს
          ჰერცოგინიას, მისი ლაშქარი ხომ არ იყო. ორგელუზემ მიუგო: „მე ვერც მათ
          ფარს ვცნობ და ვერ იმ რაინდებს, ციხესიმაგრეს რომ მოდგომიან. ჩემი აზრით,
          ის კაცი უნდა იყოს, რომელსაც არაერთხელ მოუყენებია ჩემთვის ვნება; ალბათ,
          ის ახლაც თავს დაესხა ჩემს სამეფოს და ლოგროისთან ომი გააჩაღა. მაგრამ,
          მე მგონი, ჩემი ხალხი სათანადოდ დაიცავდა თავს და სანგრებსა და
          ბესტიონებში გამაგრებას მოახერხებდა. თუ ეს მრისხანე მეფე გრამოფლანცია,
          ის აშკარად შურისაძიებლად მოსულა გვირგვინის გატაცებისთვის. მაგრამ, ვინც
          არ უნდა იყვნენ, ცხადია, რომ შუბი საბრძოლველად აქვთ შემართული.“ და მას
          ტყუილიც არ უთქვამს. ართურს, აქ მოსვლამდე ლოგროისთან მართლაც დიდი
          დანაკარგი მიადგა. შუბის კვრით მრავალი ბრეტონელი გადმოისროლეს ცხენიდან,
          თუმცა ართურმაც არ დაახანა მეტოქისთვის ხურდის დაბრუნება. ასე რომ,
          საბოლოოდ, ორივე მხარე შავ დღეში ჩავარდა. ბრძოლით დაღლილიყვნენ ისინი,
          ვიზედაც ხმა იყო გავარდნილი, საკუთარი ტყავის დაცვა კარგად ეხერხებათ და
          ბრძოლაში ნაცადი რაინდები არიანო. დაზარალდა ორივე მხარე. ართურის
          ლაშქრიდან გარელი, გაჰერჯეტი, ბარბიგიოლის მეფე მელჯანცი და ჯოფრეიტი, ძე
          იდიოლსისა, ბრძოლის დასრულებამდე შეიპყრეს და ციხესიმაგრეში გაგზავნეს.
          ლოგროისის დამცველებმა კი დაკარგეს ჰერცოგი ფრიამ ვერმენდოისელი და
          ნავერსის გრაფი რიტშარტი, რომელიც ორთაბრძოლაში შუბის ერთი კვრით აგდებდა
          მეტოქეს ცხენიდან. ეს საქვეყნოდ განთქმული გმირი თავად ართურს შეეპყრო.
          მეტოქენი შეუპოვრად ებმოდნენ ერთმანეთს, ასე რომ შუბთა მთელი ტყე
          დაილეწა. ურიცხვი შეტაკების გამო მიწა შუბის ნამტვრევებით მოიფინა.
          კეთილშობილი ბრეტონელები მამაცურად უმკლავდებოდნენ ჰერცოგინიას არმიას,
          არიერგარდიც არ მდგარა უსაქმოდ, რომელიც ამ დღეს შეერთებოდა ძირითად
          ჯარს. ბატონ გავანს რომ ეთქვა ჰერცოგინიასთვის, რომ მისი მოკავშირეები
          შესეოდნენ ჰერცოგინიას ქვეყანას, ეს ბრძოლაც ხომ არ გაიმართებოდა. მაგრამ
          მას არ უნდოდა, ართურის მოსვლა ვინმეს შეეტყო, მათ შორის ჰერცოგინიასაც,
          სანამ საკუთარი თვალით არ ნახავდნენ. აწ კი, ყველა მოთხოვნის
          გათვალისწინებით, საფუძვლიანად მოემზადა ბრეტონელ ართურთან შესახვედრად.
          მდიდრული კარვები წამოაღებინა და გული არავისთვის დაუწყვეტია: ნაცნობი თუ
          უცნობი ისე გულუხვად დაასაჩუქრა, გეგონება, აღსასრულის დღის მოახლოებას
          გრძნობსო. რაინდებს, მეაბჯრეებსა და მანდილოსნებს ისეთი საუცხოო და
          განსაცვიფრებელი საჩუქრები უძღვნა, რომ ყველამ ერთხმად მხსნელი უწოდა.
          მის ირგვლივ სახეგაბრწყინებულ ხალხს მოეყარა თავი. კეთილშობილმა რაინდმა
          ძლიერი სატვირთო ცხენი გამოაყვანინა და მანდილოსნებისთვის მოხდენილი
          ბედაურები შეაკაზმინა, ხოლო რაინდებისთვის საჭურველი მოატანინა.
          ჯავშანასხმული ელოდა ურიცხვი ქვეითიც. ბოლოს გავანმა ოთხი ჩინებული
          რაინდი შეარჩია. ერთი ხაზინადრად დანიშნა, მეორე მწედ, მესამე
          ქონდაქარად, ხოლო მეოთხე მარშლად. და ოთხივე მას დაემორჩილა. ართური
          თავის ბანაკში ისვენებდა. იმ დღეს გავანმა, მართალია უხალისოდ, მაგრამ
          მაინც თავი შეიკავა მასთან შეხვედრაზე. მეორე დღეს ართურმა ლაშქრითურთ,
          იარაღის ჟღარუნ-ჟღარუნით ჯოფლანცესაკენ გაქუსლა. არიერგარდიც სრულ
          საბრძოლო მზადყოფნაში იყო, მაგრამ რადგან არავინ შეტაკებია, ძირითადი
          ლაშქრის კვალს მიჰყვა. გავანმა სასწრაფოდ იხმო თავისი მოხელეები. მარშალს
          უბრძანა, ჯოფლანცეს ველისკენ გაექუსლა. „ადგილი შეარჩიე ბანაკის
          დასაცემად. იქ დაბანაკებულ უზარმაზარ არმიას ნახავ, და ის დროა, მისი
          წინამძღოლი დაგისახელო, რომ იცოდე, ვისთან გაქვს საქმე. ის ბიძაჩემი
          ართურია; მის კარზე და ციხესიმაგრეში ვიზრდებოდი სიყრმითგანვე. ნურაფერს
          დაიშურებ, რომ ჩემს მსვლელობას არაფერი აკლდეს და ჩვენმა სიმდიდრემ ყველა
          განაცვიფროს; მაგრამ ციხესიმაგრეში ნურავის ეტყვი, რომ ართური აქ ჩემი
          მოწვევით მოვიდა.“ მოხელეები მის ბრძანებას დაემორჩილნენ, ხოლო
          პლიპანილოტს მართლაც დიდი ჯაფა დაადგა: ყველა ნავი, ტივი თუ ბორანი
          ბრძოლის ჟინმორეული მხედრებითა თუ ქვეითებით გადაივსო, მდინარის მეორე
          ნაპირზე გადასასვლელად. ყმები და მეაბჯრეებიც გავანის მარშლის
          წინამძღოლობით ართურის არმიას ჩაუდგნენ კვალში. ისიც მინდა გითხრათ, რომ
          მათ მიჰქონდათ კარავი, ოდესღაც კლინშორისთვის იბლისს რომ მიეძღვნა
          ტრფობის ნიშნად და რომელშიც მათი საიდუმლო სიყვარული გამჟღავნდა. ამ
          კარვის დასამზადებლად არაფერი დაეშურებინათ, მისი ბადალი ჯერ არცერთ
          მაკრატელს გამოეჭრა, იზენჰარტის კარავს თუ არ ჩავთვლით. ეს კარავი
          ართურის სიახლოვეს, მდელოზე გაშალეს, მაგრამ მისი ბანაკისაგან
          გამოცალკევებულად. მას წრიულად გარს შემოარტყეს სხვა მდიდრული კარვებიც,
          რაც დიდებული სანახავი იყო. ართურმა შეიტყო, რომ გავანის მარშალი
          მოსულიყო და მინდორში ბანაკი დაეცა და რომ ამავე დღეს ის კეთილშობილ
          გავანსაც შეხვდებოდა. ეს ცნობა ჯარშიც გავრცელდა. ამასობაში კეთილშობილ
          გავანს, ჯარითურთ, ციხესიმაგრე დაეტოვებინა. თუ რა დიდებული გახლდათ მისი
          მსვლელობა, ახლა მსურს ამ საოცრების შესახებ მოგითხროთ. ჩინებული
          სატვირთო ცხენები წმინდა ნივთებითა და მდიდრული სამოსით, ასევე საუცხოო
          საჭურველით დაეტვირთათ, რასაც ემატებოდა ძვირფასი ფარები, მასზე
          მიმაგრებული მუზარადებითურთ. სატვირთო ცხენების გვერდით ლაღად
          მიჭენაობდნენ კასტილიური ბედაურები. მათ უკან მჭიდრო რიგებად კი რაინდები
          და კეთილშობილი ქალბატონები. მთელი ეს პროცესია ერთი მილის სიგრძეზე
          გაჭიმულიყო. გავანს იმაზეც ეზრუნა, რომ ყოველ მშვენიერ ქალბატონს გვერდით
          ჰყოლოდა წარმოსადეგი რაინდი და უგუნურება იქნებოდა, მათ სიყვარულზე რომ
          არ ელაპარაკათ. ტურკოიტე ფლორანდი ნორვეგიელი სანგივეს გვერდით
          მიაჭენებდა ცხენს, ხოლო გულადი ლიშოისი მომხიბლავი კუნდრის გვერდით.
          გავანმა თანმხლებლად თავისი მშვენიერი და, იტონიე აირჩია. არნივემ კი
          ჰერცოგინია. გზა გავანის კარვამდე ართურის ბანაკზე გადიოდა და როცა ეს
          ორი ლაშქარი ერთმანეთს შეხვდა, მათ გაოცებას საზღვარი არ ჰქონდა! საკარო
          წესების თანახმად და თავაზიანობის გამოსაჩენად, გავანმა პირველი
          ქალბატონი ართურის კარვის წინ შეაჩერა. მარშალმა მას მეორე ქალბატონი
          ამოუყენა გვერდით, შემდეგ მათ სხვებიც შეუერთდნენ და საბოლოოდ ყველა,
          მოხუცი თუ ახალგაზრდა, კარავთან გამწკრივდა. ყოველ ქალბატონს მხარს
          უმშვენებდა რაინდი, სრული მზადყოფნით, მისთვის სამსახური გაეწია.
          საბოლოოდ ართურის მთელი ბანაკი მანდილოსნებით გარემოცული აღმოჩნდა. ბოლოს
          გავანიც, ეს ბედის ნებიერაც, გამოჩნდა და დარწმუნებული ვარ, რომ ის
          გულითადად მიიღეს. გავანთან ერთად არნივე, მისი ქალიშვილები და მათი
          შვილები, ლოგროისელი ჰერცოგინია, გავერცინის გერცოგი და ტურკოიტე
          ფლორანდიც ჩამოქვეითდნენ. ამ წარჩინებულთა მისაგებებლად ართური კარვიდან
          გამოვიდა და გულითადად მიესალმა მათ. მსგავსადვე მოიქცა მისი მეუღლე,
          დედოფალი გვინევრაც. ის გავანსა და მის ამალას გულწრფელი სიხარულით
          მიესალმა. მშვენიერმა ქალებმა ერთმანეთი გადაკოცნეს, ხოლო ართურმა თავის
          დისწულს მისი თანმხლები ორი რაინდის ვინაობა გამოკითხა. გავანმა მიუგო:
          „მათ ნება აქვთ, რომ ჩემს მეუღლეს, დედოფალს ეამბორონ. მათი გადაკოცნა
          არც თქვენთვის უნდა იყოს უკადრისი; ორივე წარჩინებული მოდგმისაა და ამას
          იმსახურებს.“ ასე რომ, ტურკოიტე ფლორანდსა და გავერცინის ჰერცოგს
          დედოფალმა გვინევრამ მისასალმებელი ამბორი უძღვნა. ამის შემდეგ ყველანი
          კარავში შევიდნენ. მავანს შეიძლება ეთქვა, მთელი ბანაკი ქალბატონებითაა
          გადავსებულიო. ართური ფრიად თავაზიანად მოიქცა. მოახტა კასტილიურ
          ბედაურს, ჩამოუარა მშვენიერ მანდილოსანთა და მათ რაინდთა წრეს და ყველას
          გულითადად მიესალმა. გავანის სურვილის თანახმად, ყველამ თავ- თავის
          ადგილს მიაშურა, ვიდრე ერთად შეიკრიბებოდნენ. იმხანად ასეთი იყო საკარო
          ადათ-წესები. ამ ჩამოვლის შემდეგ ართური ცხენიდან ჩამოხტა და კარავში
          შევიდა. ის დისწულს გვერდით მიუჯდა და სთხოვა, ბოლოს და ბოლოს, ეს ხუთივე
          ქალბატონი მისთვის წარედგინა. ბატონმა გავანმა მათგან ყველაზე მცხოვანით
          დაიწყო და ბრეტონელს უთხრა: „თქვენ იცნობდით უთეპანდრაგუნს. ეს მისი
          მეუღლე არნივე გახლავთ; თქვენ მათი ვაჟი ბრძანდებით. აქ არის ნორვეგიის
          დედოფალი, დედაჩემი, ხოლო ეს მომხიბლავი ასულები დები არიან ჩემი.“
          ხვევნა-კოცნას ბოლო არ უჩანდა. მათ მნახველს სიხარულიც შეიპყრობდა და
          მწუხარებაც, რადგან ისინი იცინოდნენ და თან ღვარად სდიოდათ ცრემლი,
          როგორც განუზომელი სიხარულის დროს ხდება ხოლმე. ართურმა ჰკითხა გავანს:
          „აქამდე არ გითქვამს, ეს მეხუთე არაჩვეულებრივი ქალბატონი ვინ
          ბრძანდება!“ „ლიგროისელი ჰერცოგინიაა, მბრძანებელი ჩემი გულისა“, მიუგო
          გავანმა. „მე მამცნეს, მის ქვეყანაში ომი გაგიჩაღებიათ. აწ დაუფარავად
          თქვით, ამან რა სარგებელი მოგიტანათ! მიუხედავად იმისა, რომ ქვრივია, მან
          მაინც მედგრად დაიცვა თავი!“ „მის ტყვეობაში იმყოფება გაჰერჯეტი და
          აგრეთვე გარელიც, რომელსაც უდიდესი რაინდული საქმენი აქვს ჩადენილი.“
          თქვა ართურმა. „ჩემი მხრიდან ეს უშიშარი გმირი შეიპყრეს. ერთ-ერთი
          შეტევის დროს ჩვენ მეტოქის ბასტიონამდე შევიჭერით. ეჰეი, რა შეუპოვრად
          იბრძოდა ლიცელი მელჯანცი! მაგრამ თეთრი ბაირაღის ქვეშ მებრძოლმა რაზმმა
          შეიპყრო და ციხესიმაგრეში გაგზავნა. ბაირაღზე გამოსახული იყო სიასამურის
          ბეწვის შავი ისარი და წითელი ლაქა, გულიდან გადმოწვეთებული სისხლს რომ
          აღნიშნავდა, ერთი კაცის სიკვდილით გამოწვეული მწუხარების ნიშნად.
          „ლირივიონი“ იყო იმ ლაშქრის საბრძოლო ყიჟინა, რომელიც ამ გერბიანი ალმით
          იბრძოდა და დიდებით იმარჯვებდა. სამწუხაროდ, ჩემი დისწული ჯოფრეტიც
          ციხესიმაგრეშია დატყვევებული. გუშინ მე თავად ვმეთაურობდი არიერგარდს და
          დასანანი დანაკარგიც ვიწვნიე.“ მეფე ჩივილს მოჰყვა მიყენებულ ზიანზე,
          მაგრამ ჰერცოგინიამ თავაზიანად უთხრა: „გულახდილად გეტყვით: დიახ,
          მეგობრულად არ დაგხვედრივართ, მაგრამ თქვენც უმიზეზოდ ერთობ დამაზარალეთ.
          დაე, უფალმა დაგაკვალიანოთ, თუ როგორ ამინაზღაურებთ იმ ზარალს, ჩემს
          ქვეყანაზე თავდასხმით რომ მომაყენეთ. სხვათა შორის, ბრძოლა მანაც
          გამიმართა, ვის დასახმარებლადაც მოსულხართ. მე სრულებით უმწეო აღმოვჩნდი
          მის თავდასხმათა პირისპირ, რადგან სწორედ ყველაზე დაუცველი მხრიდან
          შემომიტია. თუ იმ გმირს ბრძოლის გაგრძელება სწადია, ეს ბრძოლა ხმლის
          გარეშედაც კეთილად დაბოლოვდება.“ გავანმა ართურს უთხრა: „რას ფიქრობ?
          უფრო მეტი რაინდი ხომ არ გამოგვეყვანა ბრძოლის ველზე? ჰერცოგინიას უთუოდ
          დავითანხმებ, თქვენიანები გაათავისუფლოს, და თავისი ლაშქარიც მოიხმოს,
          ურიცხვი ახალი შუბითურთ.“ „სავსებით გეთანხმები“, მიუგო ართურმა. „დაე,
          ამის შესახებ ჰერცოგინიამ თავის წარჩინებულებს აცნობოს ლოგროისში. მჯერა,
          რომ ბრწყინვალე ლაშქარი შეიკრიბება. გავანი გამოეთხოვა მეფე ართურს და
          თავისი ბანაკისკენ გაქუსლა. ყველა მისმა თანმხლებმაც კარავს მიაშურა.
          მათი კარვები ისეთი საუცხოო და მდიდრული იყო, რომ რამის დანაკლისზე
          ლაპარაკიც არ ღირდა. გავანს ბანაკში ართურის მრავალი რაინდები ეწვივნენ,
          რომლებმაც წუხილი გამოთქვეს, ასე დიდი ხნით რომ გადაკარგულიყო. მათ შორის
          იყო კეიეც, რომელიც პლიმიციოლში გადატანილი ორთაბრძოლის შემდეგ ისევ
          ჯანზე მოსულიყო. მან გულდასმით შეათვალიერა გავანის დიდებული აღჭურვილობა
          და წყრომით გაიფიქრა: „მეფე ლოტს, ჩემი მბრძანებლის სიძეს, არასდროს
          შევუშფოთებივართ საგანგებო შეჯიბრებებისა თუ უცაბედად ბანაკის დაცემის
          გამო.“ გაბრაზებულს, სახელდობრ, ის გაახსენდა, გავანმა მის გამო შური რომ
          არ იძია, როცა მან მარჯვენა მკლავი მოიტეხა. „საოცარია უფლის საქმენი!
          სად შეკრიბა გავანმა ამდენი ქალი?“ მეგობრის მისამართით ნათქვამი ეს
          დამცინავი სიტყვები კეიეს არ ეკადრებოდა. ერთგულ კაცს მეგობრის წარმატება
          ახარებს. ორგულს კი უკმაყოფილო შეძახილი აღმოხდება ხოლმე, როცა მის
          მეგობარს უმართლებს. გავანი უყვარდათ და მას პატივს სცემდნენ. და რას
          ელტვის ის, ვინც მეტის მიღწევას ლამობს? გულღრძო კაცი შურითა და ღვარძლით
          სავსეა. გულადი და ყოჩაღი კი ხარობს, როცა მისი მეგობრის პატიოსნებაში
          ეჭვი არავის ეპარება და სახელი მისი შეუბღალავია. გავანს სიყალბისა და
          სიავის ნიშანწყალი არ ეცხო. ის უღალატო და ერთგული ადამიანი იყო და თუკი
          მას ბედმა გაუღიმა, ამას, დიახაც, იმსახურებდა. როგორ იზრუნა ნორვეგიელმა
          გმირმა მისი ამალის რაინდებსა და მანდილოსნებზე? ართური და მისიანები
          მეფე ლოტის ძის სიმდიდრითა და სიუხვით მოიხიბლნენ. ვახშმობის შემდეგ კი
          ძილის დროც დადგა. მეც აღარ შევუშლი ხელს, რიგიანად რომ მოისვენონ. მეორე
          დღეს, გათენებამდე, მათ ჰერცოგინიას რაინდთა დიდი რაზმი მიადგათ, რომელთა
          მუზარადებიც მთვარის შუქზე ელვარებდა. მათ გადაჭრეს ართურის ბანაკი და
          გავანის კარვებისაკენ გაემართნენ. ვინც მისი გმირული ხელით ამისთანა
          დამხმარე რაზმს სამსახურში ჩაიყენებს, მას ეს პატივი სამართლიანად
          დაუმსახურებია. გავანმა თავის მარშალს უბრძანა, მათთვის საბანაკე ადგილი
          ეჩვენებინა, სადაც ლოგროისელი დიდებულები ჰერცოგინიას კარის მარშლის
          განკარგულებისამებს, საუცხოო კარვებს გაშლიდნენ. ნახევარი დილა ამ საქმის
          მოგვარებაში გავიდა. ჩვენ კი მორიგი ფათერაკიანი მოვლენის წინაშე
          ვდგავართ. სახელოვანმა ართურმა ელჩობა მიავლინა ქალაქ როშე საბინსში და
          მეფე გრამოფლანცს შეუთვალა: „რადგან უცილობლად გსურთ ჩემს დისწულთან
          ორთაბრძოლა, დაე, ეს ორთაბრძოლა შედგეს! იჩქარეთ, რამეთუ გვსმენია თქვენი
          უკიდეგანო სიჯიუტის შესახებ და ვიცით, რომ ჩანაფიქრს არ გადათქვამთ.
          თქვენ ადგილას სხვა რომ ყოფილიყო, ამას ქედმაღლობაში ჩავუთვლიდით.“ - აი,
          ეს ცნობა მიუტანა ელჩმა. სთხოვა გავანმა ფლორანდსა და ლიშოისს,
          წარედგინათ მისთვის ის რაინდები, რომლებიც სხვადასხვა ქვეყნიდან
          ჩამოსულიყვნენ, რათა ჰერცოგინიას სამსახურში ჩამდგარიყვნენ, მისი ტრფობის
          სანაცვლოდ. გავანი მათთან მივიდა და ყველა მათგანს ისე გულითადად
          მიესალმა, რომ ყველა ერთსულოვნად შეთანხმდა, გავანისთანა კეთილშობილი და
          მამაცი რაინდი იშვიათიაო. ამის შემდეგ ფარულად მივიდა თავის მეაბჯრესთან
          და სწრაფად აისხა აბჯარი, რადგან უნდოდა შეემოწმებინა, ჭრილობები ბოლომდე
          მოშუშებული თუ ჰქონდა და ნაიარევი ხომ არ ატკენდა. გადაწყვიტა, ცოტა
          წაეცელქა გასავარჯიშებლად, რადგან ბრძოლა ურიცხვი რაინდისა და
          მანდილოსნის თვალწინ უნდა გამართულიყო და ჩვენს წინდახედულ რაინდს
          უნდოდა, დარწმუნებულიყო, უშიშარი გმირი ამ დღესაც თუ მოიპოვებდა
          გამარჯვებულის პატივსა და დიდებას. პაჟს უბრძანა, გრინგულჯეტე მიეგვარა
          და ცხენი მიშვებული სადავით გააჭენ-გამოაჭენა, რათა სრულ საბრძოლო
          მზადყოფნაში მოსულიყვნენ ისიცა და მისი ცხენიც. მე არასდროს მინახავს,
          გავანს ცხენი ასე დამწუხრებულს რომ ეჭენებინა! ჩვენმა ბატონმა გავანმა
          ბანაკი დატოვა და თანმხლებთა გარეშე ვრცელ დაბლობზე გაქუსლა. დაე,
          ღმერთმა ხელი მოუმართოს! მდინარე საბინისთან მას ელოდა რაინდი, რომელსაც
          მამრული სიმტკიცის სალს კლდეს ვუწოდებდი. რაინდულ ბრძოლაში ქარბუქივით
          ტრიალებდა, მისი გული კი ყოველგვარი სიყალბისგან თავისუფალი იყო. ამ
          უშიშარსა და უზადო რაინდს უკადრისი და უპატიოსნო საქციელი არასდროს
          ჩაუდენია. ისეთი ბუნება ჰქონდა, იოტისოდენა ნაკლს ვერ უპოვიდი! ამ უბადლო
          რაინდზე თქვენ უკვე გსმენიათ. ის გახლავთ, ვისაც ეს თხზულება ეძღვნება.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
