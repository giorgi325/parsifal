<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XIV</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>
    <!-- ===== HEADER ======== -->

    <section>
      <div class="book">
        <h1>წიგნი XIV</h1>
      </div>
      <div class="paragraph">
        <p>
          როცა კეთილშობილი გავანი ასე უშიშრად აპირებს ორთაბრძოლაში ჩაბმას, მე
          მას ახლა, როგორც არასდროს, ვგულშემატკივრობ. წესით, მის მეტოქეზეც
          მმართებს ვინაღვლო, მაგრამ მასთან დაკავშირებით შიში არ მაქვს; რადგან
          ბრძოლაში ის მთელ ლაშქარს უდრიდა. მისი მუზარადის მოსართავები ზღვის
          გაღმა მდებარე, შორეული წარმართული ქვეყნიდან ჩამოეტანათ. მისი მუნდირი
          და ცხენზე გადასაფარებული ქსოვილი ლალის ქვაზე უფრო წითლად ელვარებდა. ამ
          გმირს მრავალი ფათერაკიანი თავგადასავალი რომ გადაეტანა, ამაზე მისი
          დახვრეტილი ფარი მეტყველებდა. მასაც ხელთ ჰქონდა მბრწყინავი გვირგვინი,
          რომლის რტოც ოდენ გრამოფლანცის ხიდან თუ იქნებოდა მოტეხილი. ამიტომ
          გავანმა ის გრამოფლანცად მიიჩნია და შერცხვა, მეფე მასზე წინ რომ
          მისულიყო და უცდიდა. და სადაც მეფე იდგა, ეს ბრძოლაც იქ უნდა
          გამართულიყო, ერთი ქალბატონიც რომ არ ყოფილიყო მისი შემსწრე. ორივე
          მხედრის ცხენი, ახლა თავაწყვეტით რომ მიჰქროდა ერთმანეთისკენ,
          მუნსალვეშედან წარმოდგებოდა. საბრძოლველ ადგილად ხმელი ქვიშობი კი არ
          შეერჩიათ, არამედ დაცვარული მდელო, და მე ნამდვილად ვწუხვარ ამ ორივე
          რაინდის გასაჭირის გამო. ერთსაც და მეორესაც ასპარეზობებში ჭიპი ჰქონდა
          მოჭრილი, ასე რომ ორივე ბრწყინვალედ გადავიდა შეტევაზე. ვინც აქ
          გამარჯვებას მოიპოვებს, მეტს წააგებს, ვიდრე მოიგებს და თუ ჭკუა აქვს,
          მთელი ცხოვრება სანანებლად გაუხდება ეს გამარჯვება. აქ ერთმანეთს ერთგული
          მეგობრები უნდა შეტაკებოდნენ, რომელთა მეგობრობასაც წყალი არასდროს
          შედგომია. აწ ისმინეთ, თუ როგორ წარიმართა ბრძოლა. ის სწრაფად და
          თავგამეტებით მიმდინარეობდა, რაც ორივესთვის არასახარბიელო ამბავი იყო;
          ეს ორი ვაჟკაცი, ერთმანეთის ნათესავ-მოყვარე, მტრებივით დატაკებოდა
          ერთმანეთს და მძლეველს გამარჯვება კი არ გაახარებდა, დაამწუხრებდა.
          ორივეს მძლავრმა ხელმა ისეთი ძალითა და შემართებით ჰკრა მეტოქეს შუბი,
          რომ ორივე - თუმცაღა ერთმანეთს ენათესავ-ემოყვრებოდნენ - ცხენიდან
          გადავარდა. ახლა ხმლებით ეკვეთნენ ერთმანეთს და ისეთი ხმალაობა გააჩაღეს,
          რომ ცოტა ხანში მინდორი ფარის ნაფლეთებით მოიფინა. გამშველებელიც არსად
          ჩანდა; მათ ბრძოლა დილაადრიან დაეწყოთ და კაციშვილი არ იყო ახლომახლო,
          მათთვის ბრძოლა რომ შეეწყვეტინებინა. გსურთ მოისმინოთ, ზუსტად ამ დროს,
          სად წააწყდა ართურის ელჩობა მეფე გრამოფლანცსა და მის ლაშქარს?
          გრამოფლანცი ზღვისპირა დაბლობზე დაბანაკებულიყო, რომელსაც ერთ მხარეს
          მდინარე საბინისი ჩამოუდიოდა, მეორე მხარეს კი პოინცაკლინსი. ეს ორივე
          მდინარე ზღვას ერთვოდა. მეოთხე მხარეს დაბლობი გამაგრებული იყო, რადგან
          იქ მდებარეობდა დედაქალაქი როშე საბინსი, თვალუწვდენელი გალავნით
          შემოფარგლული, რომელშიც ურიცხვი მაღალი კოშკი იყო ჩაყოლებული და
          სანგრებით იყო გარემოცული. დაბლობზე დაბანაკებული ჯარი ერთი მილის
          სიგრძესა და ნახევარი მილის სიგანეზე გაშლილიყო. ართურის ელჩობას მრავალი
          მსუბუქად შეიარაღებული უცნობი რაინდი შემოხვდა და დამატებით ურიცხვი
          რკინის აბჯარასხმული შუბოსანი ქვეითი. მათ უკან ამაყად მოაბიჯებდა
          უზარმაზარი არმია უთვალავი ალმის ფრიალ-ფრიალით. გრამოფლანცის არმია
          ჯოფლანცეს ველისკენ დაძრულიყო. ხმამაღლა სჭექდა საყვირები, რასაც ბანს
          აძლევდა ზანზალაკთა წკრიალი მანდილოსანთა ცხენებზე, ვინაიდან მეფე
          გრამოფლანცის ბანაკში უამრავ მანდილოსანს მოეყარა თავი. ახლა გიამბობთ,
          რაც ვიცი იმის შესახებ, თუ ვინ მოსულიყო მეფე გრამოფლანცის მოწოდებაზე და
          ვის დაეცა ბანაკი ამ დაბლობზე. თუ აქამდე ამაზე არაფერი გსმენიათ, ნება
          მიბოძეთ, ახლა მოგახსენოთ: წყლით გამაგრებულ ქალაქ პუნტიდან მოსულიყო
          გრამოფლანცის კეთილშობილი ბიძა, მეფე ბრანდელიდელინი, ექვსასი მშვენიერი
          მანდილოსნით, რომელთაგან თითოეულს სრულად აღჭურვილი მეგობარი ედგა
          გვერდით. ამ ბატონებს სურდათ, რაინდულ ბრძოლაში თავი ესახელებინათ.
          ლაშქრობაში სიხარულით მონაწილეობდა კეთილშობილი პუნტურტაიზენიც. ამას
          გარდა, თუ დამიჯერებთ, აქ მოსულიყო მომხიბლავი ბერნოუტ რივიერსელი,
          რომელსაც მამამისმა, ძლევამოსილმა ნარანტმა უსკერლანდი უმემკვიდრა. ის
          ზღვის გაღმა მდებარე კოგენიდან მოსულიყო, თვალწარმტაც მანდილოსანთა
          გუნდის თანხლებით, რომელთა სიტურფესაც ყველა აღტაცებაში მოეყვანა.
          მანდილოსანთა შორის ორასი ქალწული იყო, ორასი კი გათხოვილი ქალბატონი. და
          თუ სათვალავი არ მერევა, თავად ბერნოუტს, გრაფ ნარანტის ძეს, თან ახლდა
          ბრძოლის ჟინით ანთებული ხუთასი რაინდი, უსიტყვოდ რომ მორჩილებდა თავის
          ბატონს. მეფე გრამოფლანცს სურდა, რომ გვირგვინის გატაცებისთვის
          ორთაბრძოლით ეძია შური, ხოლო გამარჯვებულს მრავალი თვითმხილველის წინაშე
          ეზეიმა თავისი გამარჯვება. ამიტომ მისი სამეფოს ყველა თავადი ურიცხვი
          გულადი რაინდისა და კეთილშობილი ქალბატონის თანხლებით მოსულიყო; ამდენად,
          იქ წარჩინებულ საზოგადოებას მოეყარა თავი. აწ ისმინეთ, თუ როგორ წარუდგა
          ართურის ელჩობა მეფეს: გრამოფლანცი ატლასგადაკრულ (Palmatseide) მაღალ
          მერხზე დაბრძანებულიყო, რომელსაც აბრეშუმის ფარჩა ჰქონდა გადაფარებული.
          მშვენიერი, მომხიბლავი ქალწულები მედიდურ მეფეს რკინის საწვივეებს
          ხსნიდნენ. მათ თავზემოთ ირწეოდა თორმეტ ღერძზე მიმაგრებული, ეციდემონის
          მიერ დართული აბრეშუმის ჩარდახი, რომელიც ჩრდილს ჰფენდა მათ. როდესაც
          ართურის ელჩები მეფის წინაშე წარდგნენ, მათ ამ განსახიერებას
          მედიდურობისა, შემდეგი რამ აუწყეს: „ბატონო, ჩვენ საქვეყნოდ ცნობილმა
          ართურმა წარმოგვგზავნა; ის ერთობ წარჩინებული და სახელოვანი კაცია. თქვენ
          კი მას შეურაცხყოფა მიაყენეთ. როგორ გაბედეთ, რომ მის დისწულს, გავანს
          ასე მტრულად მოექცეოდით? როგორც არ უნდა გაგსწორებოდათ კეთილშობილი
          გავანი, მას მაინც უნდა ჰქონდეს მრგვალი მაგიდის მხარდაჭერის იმედი,
          რადგან მრგვალი მაგიდის რაინდებს მასთან გულითადი მეგობრობა აკავშირებთ.“
          მეფემ მიუგო: „ეს ბრძოლა შეთანხმებულია და მე მას უსათუოდ გავმართავ,
          გავანი გაიმარჯვებს თუ დამარცხდება. მე შევიტყვე, რომ ართური და მისი
          მეუღლე, რომელთა მობრძანებასაც მივესალმები, ლაშქრითურთ უკვე აქ არიან.
          იმ შემთხვევაში, თუ ულმობელი ჰერცოგინია მათ ჩემ წინააღმდეგ აამხედრებს,
          პაჟებო, შეეცადეთ, რომ ამას ხელი შეუშალოთ. ორთაბრძოლა კი უცილობლად
          გაიმართება. სხვათა შორის, მე იმდენი რაინდი მიჭერს მხარს, რომ არაფრის
          შიში მაქვს. მეტოქეთა სიძლიერე კი პირისპირ შეტაკებაში გამოჩნდება. მე თუ
          პირს გავტეხ და შეთანხმებულ ბრძოლაზე უარს ვიტყვი, ტრფობის სამსახურში
          ვეღარასდროს ჩავდგები. უფალმა უწყის, რომ გავანმა მხოლოდ სარგებელი ნახა
          იმისგან, რომ ერთი მანდილოსნის ხელთაა ჩემი ბედნიერება და სიცოცხლე; მე
          აქამდე მუდამ უარს ვამბობდი ერთ მეტოქესთან ბრძოლაზე. მაგრამ
          კეთილშობილმა გავანმა ისე უშიშრად შეაგდო თავისი სიცოცხლე სასწორზე, რომ
          მე სიხარულით ვიბრძოლებ მასთან; მიუხედავად იმისა, რომ ერთი ერთზე
          შეტაკება ლახავს ჩემს მამრულ ღირსებას, რადგან აქამდე ასეთი იოლი ბრძოლა
          არასდროს გამიმართავს. საქვეყნოდ ცნობილია, რომ მე მუდამ იმ ხალხთან
          ვიბრძოდი, რომლებთან შერკინებაც მხედრულ დიდებას მომიტანდა. თუ გნებავთ,
          გაიკითხეთ. მაგრამ ერთ ცალკეულ მეტოქეს არასდროს შევბმივარ. და თუ მე
          დღევანდელ ბრძოლას მოვიგებ, მანდილოსანთა შექების იმედი არ უნდა მქონდეს.
          მე მთელი გულით გამახარა იმ ცნობამ, რომ ის ქალბატონი, ვის გამოც ეს
          ბრძოლა იმართება, ტყვეობიდან გათავისუფლებულია. საქვეყნოდ სახელგანთქმული
          ართური მრავალ უცხო მხარეზე ბატონობს. სავარაუდოდ, მას თან ახლავს ის
          ქალბატონიც, რომლის სამსახურშიც, თუკი თავად მოისურვებს, სიცოცხლის
          ბოლომდე ვიდგები და სიხარულსა თუ მწუხარებას გადავიტან. განუზომელ
          ბედნიერებას მომანიჭებს, თუკი ის ჩემს რაინდულ სამსახურს თვალს
          მიადევნებს.“ მეფემ ხელი გადახვია მის გვერდით მჯდომ ბენეს, რომელსაც
          მოსალოდნელი ორთაბრძოლა საერთოდ არ აშფოთებდა. ის არაერთ ბრძოლას
          შესწრებია და მეფის მამრული სიძლიერით მუდამ აღფრთოვანებულა, ასე რომ,
          მისი ბედ-იღბალი არ ანაღვლებდა. არადა, რომ სცოდნოდა, გავანი მისი
          მბრძანებლის ძმა იყო და ეს ცხარე კამათი მისი ქალბატონის გამო
          გაჩაღებულიყო, მისი სიხარული გაქარწყლდებოდა. მან მეფეს ბეჭედი გადასცა,
          რომელიც ოდესღაც მეფისთვის ახალგაზრდა პრინცესა იტონიეს, მისი ტრფობის
          საწინდარად ეჩუქებინა და რომელიც მის სახელგანთქმულ ძმას, გავანს
          საბინსიდან ჩამოეტანა მისთვის. ბენეს ნავით გადმოეცურა პოინცაკლინსი და
          გრამოფლანცისთვის შემდეგი უწყება მიეტანა: „ჩემმა ქალბატონმა და სხვა
          მრავალმა კეთილშობილმა მანდილოსანმა შასტელ მარვილი დატოვეს!“ ბენემ
          შეახსენა გრამოფლანცს, რომ მის ქალბატონს მეფისადმი იმგვარი ერთგულება და
          პატივისცემა გააჩნდა, რომ ქალწულისაგან ასეთი პატივი ჯერ კაციშვილს არ
          ღირსებია. და რომ მეფე უნდა დაფიქრდეს სატრფოს გასაჭირზე, რადგან მან
          სიყვარული ყველაფერზე წინ დააყენა. ამ სიტყვებმა, რასაკვირველია, მეფეს
          გული მოულბო. ის ხომ მართლაც უსამართლოდ მოექცა გავანს. მე, პირადად,
          ჩემი დის გამო რომ აღმოვჩენილიყავ ასეთ შავ დღეში, მერჩივნა, და საერთოდ
          არ მყოლოდა. გრამოფლანცს მიართვეს მისი საუცხოო, ძვირფასი აღჭურვილობა.
          არცერთი რაინდი, რომელიც სიყვარულით შეპყრობილი, სატრფოს გულის მოგებას
          ლამობს, ასე მდიდრულად არ აღკაზმულა, მათ შორის არც გახმურეტი, არც
          გალოესი და არცა მეფე კილიკრატესი. უფრო საუუცხოო აბრეშუმი, მეფეს რომ
          ამშვენებდა, არც იპოპოტიტიკონიდან და დიადი აკრატონიდან, არცა
          კალომიდენტედან თუ აგარისჯენტედან ჩამოუტანიათ ოდესმე. გრამოფლანცმა
          აკოცა ბეჭედს, რომელიც ნორჩმა პრინცესა იტონიემ სიყვარულის ნიშნად
          მიუძღვნა. მან იცოდა მისი ერთგულების შესახებ და ისიც, მისი სიყვარული
          იფარავდა ყოველგვარ გასაჭირში. მეფემ აბჯარი აისხა. ამის შემდეგ თორმეტმა
          თვალწარმტაცმა ქალწულმა გაიტანა ძვირფასი აბრეშუმის ჩარდახი. თითოეული
          ქალწული ჩინებულ ბედაურზე შეჯდა და თითოეულმა ჩარდახის დასამაგრებელი
          თორმეტი ღერძიდან ერთი დაიკავა ხელში. ამ საჩრდილობლის ქვეშ სურდა მეფეს
          საბრძოლველად გაეწია. თავად მეფეს ხელმარჯვნივ და ხელმარცხნივ სიტურფით
          ყველაზე გამორჩეული თითო ქალწული მიჰყვებოდა, რომლის მხრებზედაც მეფეს
          ძლიერი მკლავები ჩამოედო. ართურის ელჩები იქ დიდხანს აღარ შეყოვნებულან,
          უჩუმრად გაეცალნენ იქაურობას და იქ მივიდნენ, სადაც გავანი იბრძოდა.
          გავანის ერთგულ მეაბჯრეებს ასე არასდროს შეშინებიათ. გავანის გასაჭირის
          დანახვაზე ისინი ხმამაღალ ყვირილს მოჰყვნენ, რადგან ის მეტოქეს ლამის
          დაემარცხებინა. გავანს ძალ-ღონე მთლად გამოლეოდა და ამ კეთილშობილ გმირს
          სადაც იყო მარცხი უნდა ეწვნია, რომ არა პაჟები, რომლებმაც გავანი იცნეს
          და შეძრწუნებულმა მისი სახელი შესძახეს. იმავ წამს გავანის მეტოქემ
          ბრძოლა შეწყვიტა და ხმალი გვერდზე მოისროლა. „რა უგუნური და უღირსი ვარ!“
          წამოიძახა ცრემლმორეულმა უცნობმა. „ბედმა მიმუხთლა, ჩემმა ცოდვილმა ხელმა
          ბრძოლა რომ წამოიწყო. ამაზე ცუდი რა უნდა დამმართნოდა! დიახ, დამნაშავე
          ვარ. ჩემი უიღბლობის გამო ისევ შევცდი და უბედურებას ვეწიე. ჩემმა
          ბედისწერამ, იმთავითვე თან რომ მდევს, ისევ შემახსენა თავი! მე
          კეთილშობილ გავანს ვებრძოდი, ანუ ხელი საკუთარი თავის წინააღმდეგ
          აღვმართე. მე აქ უბედურებას გადავეყარე! ამ ბრძოლით მე ჩემს ბედნიერებას
          გამოვეთხოვე!“ როცა გავანმა მეტოქის ეს სასოწარკვეთილი სიტყვები
          მოისმინა, გაოცებით ჰკითხა მას: „ჰოი, ბატონო, ვინ ბრძანდებით? თქვენ ისე
          კეთილად საუბრობთ ჩემზე, ნეტავ, ადრეც ამავე აზრზე ყოფილიყავით, ვიდრე
          ძალ-ღონე გამომელეოდა. მაშინ ხომ შემრჩებოდა ძველი პატივი, რომელიც თქვენ
          ამყარეთ. მითხარით, ვინ ხართ! თქვით, ვისთან მმართებდა გმირობის
          გამოჩენა! ალბათ, იღბალმა მიმტყუნა, რადგან აქამდე ერთ მეტოქეს მუდამ
          გავმკლავებივარ.“ „ბიძაშვილო, შენ გვერდით მიგულვე, აწ და მარადის! მე
          პარციფალი ვარ, შენი ბიძაშვილი!“ „მართლაცდა!“ შესძახა გავანმა. „რა
          სულელური გაუგებრობაა! ორი წრფელი გული გააფთრებით ეტაკა ერთმანეთს!
          ჩემთან ერთად შენ საკუთარი თავიც დააჩოქე, ორივესდა სავალალოდ. და თუ
          ერთგულება შენში ისევ ცოცხლობს, უნდა აღიარო, რომ საკუთარი თავი
          დაგიმარცხებია!“ ამ სიტყვების შემდეგ ჩვენი ბატონი გავანი სისუსტისაგან
          ფეხზე ვეღარ დადგა, თავბრუ დაეხვა, დაბარბაცდა და ძირს დაეცა. სასწრაფოდ
          მივარდა ართურის ერთ-ერთი პაჟი და თავი დაუჭირა. ამ საყვარელმა ჭაბუკმა
          მას მუზარადი მოხადა და გასაგრილებლად თავისი ფარშევანგის ფრთიანი ქუდით
          დაუნიავა. პაჟის ძალისხმევით გავანი მალევე მოვიდა გონს. ამასობაში,
          სხვადასხვა მხრიდან მიუახლოვდათ დაპირისპირებულ მხარეთა ლაშქრები; მათ
          ცხენები წინასწარ განსაზღვრულ ადგილას მიაგელვეს, რომელიც მსხვილი
          ისრებით იყო შემოფარგლული. გრამოფლანცის განკარგულებით, მისივე ხარჯით,
          ასი ნაირფრად დაფერილი ისარი ჩაერჭოთ და ამ დასაზღვრულ სივრცეში ფეხი
          არავის უნდა დაედგა. მანძილი ამ მკვეთრად შეფერილ ისართა რიგებს შორის,
          როგორც მსმენია, ცხენის ორმოცი განარბენის ტოლი ყოფილა, ხოლო თითოეულ
          მხარეს ორმოცდაათი ისარი ჩაერჭოთ. ბრძოლა იქ უნდა გამართულიყო. ორივე
          ლაშქარი ამ შემოფარგლული სივრცის გარეთ უნდა მდგარიყო, თითქოს ისინი
          კედლით ანდა ღრმა თხრილით ყოფილიყვნენ გამიჯნული ბრძოლის ველიდან. ამაზე
          გრამოფლანცი და გავანი ხელის ჩამორთმევით შეთანხმდნენ. მაგრამ ორივე
          ლაშქრიდან ამ შეუთანხმებელი ორთაბრძოლის მოწმე ბევრი მეომარი აღმოჩნდა,
          რომელსაც იმის გაგება სურდა, თუ ვის გაუღიმებდა ბედი და ვინ იყვნენ
          ისინი, ასე შეუპოვრად რომ დატაკებოდნენ ერთმანეთს. ამ ორი ლაშქრიდან
          ბრძოლის ველზე არავინ გაუგზავნიათ და ამიტომ ამ ამბავმა ყველა
          განაცვიფრა. როდესაც ყვავილებით მოფენილ მინდორზე ბრძოლა დასრულდა, მეფე
          გრამოფლანციც გამოჩნდა, რომელიც გვირგვინის გატაცებისთვის შურის
          საძიებლად მოსულიყო. მან ნახა, რომ იქ უკვე გამართულიყო არნახული
          სიმძაფრის ხმალაობა და თანაც ყოველგვარი საბაბის გარეშე. გრამოფლანცი
          გამოეყო თავის ამალას, ცხენი დაქანცულ მებრძოლებთან მიაჭენა და მათმა
          გასაჭირმა გულწრფელად შეაწუხა. გავანი სასწრაფოდ წამოხტა, მიუხედავად
          იმისა, რომ ხელ-ფეხი ჯერაც უკანკალებდა და პარციფალს გვერდით დაუდგა.
          მეფეს ბრძოლის ველამდე ფროილაინ ბენე მიჰყოლოდა. როდესაც მან მისი
          კეთილისმყოფელი გავანი ესოდენ დაუძლურებული იხილა, საშინელებისა და
          ტკივილისაგან ხმამაღლა წამოიყვირა. სასწრაფოდ ჩამოხტა ცხენიდან, ის გულში
          ჩაიკრა და შესძახა: „წყეულიმც იყოს ხელი, რომელმაც ამ დიდებულ კაცს ეს
          უბედურება დააწია! გმირს, ვინც თავისი სიმამაცით სამაგალითო იყო
          ყველასთვის!“ მან გავანი ბალახზე დააწვინა და ამ მომხიბლავმა გოგონამ
          ცრემლთა ღვრით მას შუბლზე ჩამოწვეთებული სისხლი და ოფლი მოწმინდა.
          აბჯარასხმულ გავანს მთელი სხეული გახურებოდა. თქვა მეფე გრამოფლანცმა:
          „გავან, ვწუხვარ ამ დღეში რომ გხედავ, თუნდაც ამაში ჩემი ხელი არ ერიოს.
          თუ ხვალ დილით ამავე ადგილას ჩემთან ბრძოლას მოინდომებ, სწორი, აი, ეს
          იქნება. ისე გამოგლევია ძალა, რომ შენთან ბრძოლას ქალთან ბრძოლა
          მირჩევნია. ვიდრე სრულად არ აღიდგენ ძალებს, რა დიდებას მომიტანს შენთან
          შებრძოლება? დღეს დაისვენე. შენ ეს გესაჭიროება, თუ გინდა რომ მეფე ლოტის
          სახელს გაუფრთხილდე.“ ამის საპირისპიროდ, ძლიერი პარციფალი მხნედ იყო და
          დაღლის ნიშანწყალი არ ეტყობოდა. გრამოფლანცი რომ მიუახლოვდა, მან
          მუზარადი მოიხადა და თავაზიანად უთხრა მეფეს: „ბატონო, რა მიზეზით არ
          სწყალობთ ჩემს ბიძაშვილ გავანს? მის ნაცვლად მე დაგიპირისპირდებით!
          მკლავში ძალა მერჩის და ორთაბრძოლაზე უარს არ ვარ; თუ გავანს მტრობთ, მე
          გიწვევთ საბრძოლველად!“ მაგრამ როშე საბინსის მბრძანებელმა უთხრა:
          „ბატონო, ხვალ დილით დადგენილი საფასური მან უნდა გადაიხაროს, ვინც
          გვირგვინი მომტაცა! მხოლოდ ამ გზით მიეგება პატივი გვირგვინს! ბრძოლა
          უთუოდ შედგება, სანანებლადაც რომ გამიხდეს! შესაძლოა, სახელოვანი გმირი
          ბრძანდებით, მაგრამ ეს ბრძოლა შედგება თუ არა, თქვენი გადასაწყვეტი არ
          არის!“ ამ დროს მომხიბლავმა ბენემ მეფეს შეუძახა: „მოღალატე გოშიავ! ვინც
          თქვენ მთელი გულით გძულთ, იმ კაცის ხელშია თქვენი გულის ბედნიერება თუ
          უბედურება! ხომ არ დაგვიწყებიათ, ვის ეტრფით? ჰოდა, ყველაფერი მის კეთილ
          ნებაზეა დამოკიდებული. თავადვე ეღობებით წინ იმას, გულისწადილი რომ
          აგიხდეთ, რამეთუ სიყვარულის ყველა წესს არღვევთ. ეს თქვენი მოჩვენებითი
          სიყვარული სიცრუე ყოფილა და მეტი არაფერი!“ ბენემ ასე აშკარად რომ
          გამოხატა აღშფოთება, გრამოფლანცმა სთხოვა მას: „ნუ ცხარობთ, კეთილშობილო
          ქალბატონო, იმის გამო, დაჟინებით რომ ვითხოვ ბრძოლას. დარჩით აქ თქვენს
          ბატონთან და გადაეცით მის დას, იტონიეს, რომ მე მისი ერთგული მსახური ვარ
          და მსურს, თავდაუზოგავად ვემსახურო.“ როცა ბენემ აწ ისიც შეიტყო, რომ
          მისი ბატონი, რომელსაც ამ ველზე უნდა გაემართა ბრძოლა, მისი ქალბატონის
          ძმა ყოფილა, საშინლად ეტკინა ერთგული გული და მეფეს მიაძახა: „თავიდან
          მომწყდით, თქვე წყეულო! არ გცოდნიათ, რა არის ერთგულება!“ მეფე ცხენს
          მოახტა და თავისიანებთან ერთად, იქაურობას გაეცალა. ართურის პაჟებმა კი
          ორივე მებრძოლს გასავათებულ ცხენები მიჰგვარეს. გავანი, პარციფალი და
          უმშვენიერესი ბენე ერთად დაბრუნდნენ ბანაკში. პარციფალმა მამაცური
          ბრძოლით ისე ისახელა თავი, რომ მისმა გამოჩენამ ყველა გაახარა. მას
          ყოველი შემხვედრი აქებდა და ხოტბას ასხამდა. აწ კი, ჩემი შესაძლებლობის
          კვალად, შემდეგ მოვლენას აღგიწერთ: ორივე ლაშქრის ბრძოლაში გამობრძმედილი
          რაინდები გამარჯვებულზე საუბრობდნენ და ადიდებდნენ მის საგმირო საქმეს.
          ეს საუბარი - თქვენი ნებართვით - პარციფალს ეხებოდა, რომელიც,
          ამასთანავე, ისეთი მშვენიერი შესახედავი გახლდათ, რომ სილამაზეში
          ვერცერთი რაინდი გაეჯიბრებოდა. ამ აზრისა იყო ყველა - ქალი თუ კაცი -
          ვინც თვალი ჰკიდა მას, როცა მან, გავანთან ერთად, ცხენი მიაჭენა გავანის
          კარავთან, სადაც მათ ტანსაცმელი უნდა გამოეცვალათ. ორივე ძალზე მდიდრულად
          შეიმოსა. ბანაკში ხმა დარხეულიყო პარციფალის მოსვლის შესახებ, რომლის
          ძლევამოსილ, დიად საქმეებზეც ბევრი სმენოდათ. მოარულ ხმათა ჭეშმარიტებას
          ამ საქმეთა თვითმხილველი მრავალი რაინდი ამოწმებდა. გავანმა უთხრა
          პარციფალს: „თუ სურვილი გაქვს, გაიცნო შენი ნათესავი ოთხი ქალბატონი და
          სხვა დიდებული მანდილოსნები, სიამოვნებით მიგიძღვები მათთან.“ გახმურეტის
          ძემ მიუგო: „ბანაკში მყოფ კეთილშობილ ქალბატონებს ჩემი ნახვით
          უსიამოვნება არ უნდა მიადგეთ. ვინაიდან, ყოველი მათგანი, ვინც კი
          პლიმიციოლთან მოისმინა, რა უპატივცემულოდაც მომიხსენიეს, ზიზღს იგრძნობს
          ჩემ მიმართ. დაე, უფალმა დაიცვას მათი ღირსება. მათ მიმართ მუდამ
          გამოვიჩენ მოწიწებას. თავად კი ისეთი შერცხვენილი ვარ, რომ მათ წინაშე
          წარდგომას ვერ გავბედავ.“ „მაგრამ ეს შეხვედრა მაინც უნდა შედგეს!“
          შესძახა გავანმა და ის პარციფალს ოთხ დედოფალთან მიუძღვა. ისინიც მას
          ამბორით შეეგებნენ. ჰერცოგინიას მაინცდამაინც არ სიამოვნებდა, იმ
          კაცისთვის ეკოცნა, რომელმაც ოდესღაც ის უარყო; ლოგროისთან ბრძოლის
          შემდეგ, ჰერცოგინიამ მას კარგა ხანს სდია, რათა მისთვის თავისი ხელი და
          სამეფო შეეთავაზებინა და ახლა ქალს ამისა ძალიან რცხვენოდა. მაგრამ
          დიდებული პარციფალი მას ძალზე კეთილმოსურნედ დაელაპარაკა, რამაც
          სირცხვილი გაუქარწყლა და გული კვლავ გაუხალისა. გავანმა, კეთილი
          განზრახვით, სათნო ქალწულ ბენეს უბრძანა, მის უიღბლობაზე იტონიასთან
          სიტყვა არ დასცდენოდა: „ჩემს დას ნურაფერს ეტყვი იმის შესახებ, რომ მეფე
          გრამოფლანცი, გვირგვინის გამო, მტრად მომეკიდა და ხვალ დილით, დადგენილ
          დროს, მასთან ორთაბრძოლა მიწევს. დაუმალე ეს ამბავი და შენს ცრემლებსაც
          ნუ დაანახვებ!“ ქალიშვილმა მიუგო: „ტირილისა და მწუხარებისთვის საკმარისი
          მიზეზი მაქვს. ვინც არ უნდა გაიმარჯვოს, ჩემი ქალბატონი დამარცხებულის
          გამო იგლოვებს და მისი სიკვდილით თავადაც გამოეთხოვება სიცოცხლეს. ამიტომ
          მე ჩემი ქალბატონისა და, ამასთანავე, საკუთარ მწარე ხვედრს დავტირი. რაში
          არგია ძმა, რომელიც ხმალს მის სატრფოს მოუღერებს და ამით საკუთარ დას
          შეებრძოლება!“ ამასობაში მთელი ჯარი ბანაკში დაბრუნდა. გავანისა და მისი
          თანამგზავრისთვის სუფრა გაშალეს. პარციფალი მომხიბლავი ჰერცოგინიას
          გვერდით უნდა მიჯდომოდა სუფრას, რადგან გავანის დავალებით, ტრაპეზის დროს
          ჰერცოგინიას უნდა ეზრუნა მასზე. შემცბარმა ქალმა ჰკითხა: „როგორ
          შეგიძლიათ იმ კაცის გვერდით მიმიჩინოთ ადგილი, რომელიც მანდილოსნებს
          მხოლოდ დასცინის და აბუჩად იგდებს! და აწ მე მმართებს, სუფრასთან
          მოვემსახურო! მაგრამ რადგან ასე გულმხურვალედ მთხოვთ, კი ბატონო,
          მოვემსახურები და საერთოდ არ ვინაღვლებ იმაზე, მასხარად თუ ამიგდებს.“
          თქვა გახმურეტის ძემ: „კეთილშობილო ქალბატონო, უსამართლოდ მექცევით. საღ
          გონებაზე ვარ და არ დავუშვებ, რომ მანდილოსანს დასცინვით გული ატკინონ!“
          სუფრაზე საჭმელ-სასმელის ტევა არ იყო. ყველაფერი უხვად ჩამოერიგებინათ და
          პაჟებიც მეინახეთ ძალზე თავაზიანად ემსახურებოდნენ . ქალწულები, ქალები
          თუ კაცები, მადიანად შეექცეოდნენ. იტონიემ შენიშნა, რომ ბენე ჩუმად
          იწმენდდა ცრემლს. და ამ სათნო ქალწულმაც ისე მოიწყინა, რომ საჭმელს პირი
          ვეღარ დააკარა. ის მოუსვენრობამ და შფოთვამ შეიპყრო: „რა უნდა აქ ბენეს?
          მე ის იმ კაცთან გავგზავნე, რომელსაც ჩემი გული ეკუთვნის, ასე ძალუმად
          რომ მიძგერს მკერდში! რა ავი ამბისა უნდა მეშინოდეს? ნუთუ მეფეს აღარ
          სურს, მემსახუროს? ნუთუ ჩემს ტრფობაზე უარი თქვა? თუ ასეა, ეს ღირსეული,
          მამაცი კაცი ოდენ იმას მიაღწევს, რომ მე საბრალოს სული ამომხდება მისი
          ნატვრაში!“ სერობა შუადღემდე გაგრძელდა. ამის შემდეგ მოვიდნენ ართური და
          მისი დედოფალი მეუღლე, მრავალი რაინდისა და მანდილოსნის თანხლებით.
          სახელოვანმა გმირმა პარციფალმა, რომელიც მშვენიერ ქალბატონთა წრეში
          დაბრძანებულიყო, შემოსწრებულ მანდილოსნებს მისასალმებელი ამბორი უძღვნა.
          ართურიც დიდი თავაზით მიესალმა და მადლობებით აავსო პარციფალი იმის გამო,
          რომ მას კიდევ უფრო გაეთქვა სახელი და ისეთი დიდებისთვის მიეღწია,
          როელსაც სხვათა დიდება დაეჩრდილა. პარციფალმა უთხრა ართურს: „ბატონო,
          უკანასკნელად რომ ვიყავი თქვენთან, მე პატივი ამყარეს და ჩემი რაინდული
          სახელი ისე შებღალეს, რომ მისგან აღარაფერი დარჩენილა. თქვენ კი
          მარწმუნებთ, რომ ისევ ვიმსახურებ პატივისცემას. ვიცი, რომ გულწრფელი
          ხართ. რთულად მიჩნს, მაგრამ თქვენი მჯერა და იმედი მაქვს, რომ ჩემდამი
          თქვენს კეთილგანწყობას მათაც გაუზიარებთ, ვინც მე პლიმიციოლთან
          სირცხვილით ალმურმოდებულმა მივატოვე.“ ამის გამგონე წარჩინებულებმა,
          ყველამ ერთხმად განუცხადა, მრავალ ქვეყანაში იმხელა გმირული დიდება
          მოიპოვეთ, რომ ჩვენს კეთილგანწყობაში ეჭვიც ნურავის შეეპარებაო. როცა
          მშვენიერი პარციფალი ართურს გვერდით მიუჯდა, გამოცხადდნენ ჰერცოგინია
          ორგელუზეს რაინდებიც და კეთილშობილი მეფე ართური, მასპინძლის სახელით,
          ყველას გულითადად მიესალმა. თუმცაღა გავანის კარავი ვრცელი და
          ფართოდგაშლილი იყო, საქვეყნოდ განთქმულმა ართურმა გარეთ, მდელოზე ინება
          დაბრძანება. მას ფართო წრედ დანარჩენი სტუმრებიც შემოუსხდნენ. მალე იქ
          იმდენი ხალხი მოგროვდა, რომ ყველა არც კი სცნობდა ერთმანეთს. ძალიან შორს
          წაგვიყვანდა ყველა მათგანი რომ წარგვედგინა ანდა ამდენი ქრისტიანი თუ
          წარმართი სათითაოდ დაგვესახელებინა. ვინ შედიოდა კლინშორის ლაშქარში? ვინ
          იყვნენ ის რაინდები, რომლებიც ასე ხშირად გამოდიოდნენ ლოგროისიდან და
          ორგელუზეს სამსახურში მდგომნი, იბრძოდნენ? ვინ იყვნენ ისინი, ვინც ართურს
          ჩამოეყვანა? ვინც ყველა ქვეყნისა და ციხესიმაგრის დასახელებას
          მოინდომებს, გაუჭირდება მათი ჩამოთვლა. თუმცაღა, ყველამ ერთსულოვნად
          აღიარა, რომ პარციფალი ისეთი მომხიბლავი და მშვენიერი იყო, რომ
          მანდილოსანთა გული დაეპყრო და ისინიც თავგამოდებით აქებდნენ მის
          სიმამაცესა და ვაჟკაცობას. წამოდგა გახმურეტის ძე და თქვა: „მე ვთხოვ
          ყველას, აქ შეკრებილთაგან, ყური დამიგდოს და დამეხმაროს, რომ ის სიკეთე,
          რომლის დაკარგვამაც დიდი ტკივილი მომაყენა, კვლავ მოვიპოვო. მე ერთმა
          იდუმალებით მოცულმა შემთხვევამ დამატოვებინა მრგვალი მაგიდა. მათ, ვინც
          იმხანად თავის საძმოში მიმიღო, დაე, ისევ ამ საძმოს წევრად მცნონ!“ და
          მას ეს სურვილი ართურმა დიდი სიამოვნებით შეუსრულა. ამის შემდეგ
          პარციფალმა რამდენიმე რაინდი განზე გაიყვანა და სთხოვა გავანს, ნება
          დაერთო მისთვის, მეორე დღეს, დათქმულ დროს, მის მაგიერ ებრძოლა. „მსურს,
          რომ მეფე გრამოფლანცს მე შევებრძოლო. დღეს დილით მის ხეს ტოტი მოვატეხე,
          რათა ის ორთაბრძოლაში გამომეწვია. მე ამ ქვეყანაში მხოლოდ და მხოლოდ
          მასთან საბრძოლველად ჩამოვედი. ძვირფასო ბიძაშვილო, შენ თუ დამხვდებოდი
          აქ, ვერც კი წარმომედგინა. თავიდან მეგონა, რომ მეფეს ვერკინებოდი და
          როცა ჩემი სიბრიყვე შევნიშნე, ძალიან შევწუხდი. ბიძაშვილო, ნება მომეცი,
          რომ მას მე შევერკინო. ღირსია, დამარცხების სირცხვილი იწვნიოს, რადგან
          ისეთ დღეს დავაყრი, ცხოვრებაში არ დაავიწყდება. ვინაიდან კვლავ ართურის
          რაინდთა წრის წევრი გავხდი, უფლებაც მაქვს ეს საქმე ჩემს საქმედ
          მივიჩნიო. გაიხსენე ჩვენი სისხლით ნათესაობა და ეს ბრძოლა მე
          გადმომაბარე! დაე, იწვნიოს ჩემი მკლავის ძალა!“ მაგრამ გავანი ვერ
          დაითანხმა: „მე ბრეტონელი მეფის კარზე ბევრი ნათესავი მყავს, მათ შორის
          ჩემი ძმებიც არიან და არავის მივცემ უფლებას, ჩემ მაგიერ იბრძოლოს! იმედი
          მაქვს, რომ ბედი გამიღიმებს და გავიმარჯვებ! ღმერთმა დაგლოცოს, ჩემ
          ნაცვლად ბრძოლა რომ განგიზრახავს, მაგრამ მე არავის დახმარება მჭირდება.“
          ართურმა, რომელსაც პარციფალის თხოვნისთვის ყური მოეკრა, მათ კამათი
          შეაწყვეტინა და ისინი წარჩინებულთა წრეში დააბრუნა. გავანის მწდემ
          კეთილშობილ პაჟებს პატიოსანი თვლებით მოოჭვილი, უძვირფასესი ოქროს
          ფიალები შემოატანინა, რომელსაც ხან თავად უვსებდა სუფრის წევრებს, ხანაც
          პაჟებს ავსებინებდა. საღამოს სასმელის შემდეგ, ამ ჩინებულმა საზოგადოებამ
          მოსასვენებლად გასწია და ამასობაში ღამეც დადგა. პარციფალმა ყოველი
          შემთხვევისათვის თავისი აბჯარი შეამოწმა. გაწყვეტილი რგოლები
          გაამთელებინა და ყველაფერი წესრიგში მოაყვანინა. ასევე მოიძია ახალი,
          მტკიცე ფარი, რადგან მისი ძველი ფარი თანდათან გაცვეთილ- დაფლეთილიყო. ეს
          ყველაფერი უცხოელმა ფეხოსანმა ყმებმა შეასრულეს, რომელთა შორისაც
          ფრანგებიც ერივნენ. მის ცხენზე, ოდესღაც მან ერთ მეტაძრეს (ტამპლიერს)
          ორთაბრძოლაში რომ წაჰგვარა, ერთი პაჟი ზრუნავდა, რომელიც მას ძალიან
          ანებივრებდა. დაღამდა და ძილის დროც მოვიდა. პარციფალიც დასასვენებლად
          წავიდა, მაგრამ აბჯარი ფეხებთან დაიდო. მეფე გრამოფლანცი მოუსვენრობას
          შეეპყრო, რადგან მისი გვირგვინისათვის წინა დღეს ვიღაც კაცს გაემართა
          ბრძოლა. მისიანებმა მეფის დაშოშმინება ვერც შეძლეს და ვერც გაბედეს.
          ძალიან გაბრაზებული იყო, რომ დაგვიანებოდა. და აწ რას იქმდა გმირი?
          რადგან თვალი გამუდმებით დიდებაზე ეჭირა, გათენდა თუ არა, ცხენი
          შეაკაზმინა და თავადაც აღიჭურვა. რომელიმე შეძლებულმა ქალმა ხომ არ
          შეიტანა წვლილი მისი აღკაზმულობაში? ო, არა, ის უამისოდაც ძალზე მდიდრული
          იყო. მეფე ერთი ქალწულის ტრფობის ნიშნად მორთულიყო, რომელსაც უშურველად
          მსახურებდა. თანმხლებთა გარეშე გააქროლა ცხენი ბრძოლის ველისკენ და
          ძალიან გაწყრა, როცა ნახა, რომ კეთილშობილი გავანი იქ ჯერ არ
          გამოცხადებულიყო. ამასობაში, თავიდან ფეხებამდე აღჭურვილ პარციფალს
          კარავი მალულად დაეტოვებინა; ხელთ ანგრამული მტკიცე შუბი ეპყრა, რომელსაც
          ალამი არ ჰქონდა შებმული. გმირმა ცხენი მკვეთრად შეფერილ სასაზღვრო
          ისრებთან მიაჭენა, ორთაბრძოლის ადგილს რომ მიჯნავდა და იქ მომლოდინე მეფე
          დაინახა. სიტყვის უთქმელად დაეტაკნენ ერთმანეთს, შუბები აძგერეს და
          ფარები შეუნგრიეს, ისე რომ შუბის ნამსხვრევები ჰაერში დაბზრიალდა. ორივე
          შუბით ბრძოლასა თუ სამომარი ოსტატობის სხვა სახეებში ძალზე გაწაფული იყო.
          მინდორზე ცვარ-ნამის წვეთები გაშხეფდა, მუზარადებზე ხმალმა გაიწკრიალა.
          ორივე შეუპოვრად იბრძოდა. ბალახი სულ გადათელეს. ხოლო მე წითელი
          ყვავილები ხომ მადარდებს, მაგრამ უფრო მეტად ვდარდობ ამ ორ გმირზე,
          უშიშრად რომ დაეძებდა ხიფათსა და განსაცდელს. და საერთოდაც, როგორ უნდა
          გაიხაროს იმ კაცმა, ვისთვისაც ამ მებრძოლებს არაფერი დაუშავებიათ?
          ამასობაში ბატონი გავანიც გამზადებულიყო მძიმე ბრძოლის გადასატანად.
          კარგა ხნის გათენებული იყო, როცა შენიშნა, გულადი პარციფალი ბანაკიდან
          გამქრალიყო. მეტოქესთან დაზავებას ხომ არ ლამობდა? ო, არა! სულ პირიქით!
          გააფთრებით ებრძოდა თავის შეუპოვარ მოწინააღმდეგეს, თუმცაღა უკვე შუადღე
          დგებოდა. ეპისკოპოსმა გავანისთვის წირვა ჩაატარა. ბანაკში დიდი ჩოჩქოლი
          იყო ატეხილი, უამრავი რაინდი და ქალბატონი ცხენზე ამხედრებულიყო და
          ართურის გამოჩენას ელოდა. კულტმსახურებაზე მეფეც გამოცხადდა. კურთხევის
          შემდეგ ბატონი გავანი შეიარაღდა. წირვის დაწყებამდე თავის ჩამოქნილ
          წვივებზე უკვე მიემაგრებინა რკინის საწვივეები. ამის დანახვაზე
          ქალბატონებმა ცრემლი ვერ შეიკავეს. როცა მათ ბანაკი დატოვეს და ბრძოლის
          ველისკენ გაქუსლეს, შორიდანვე შემოესმათ ხმლების ჩახა-ჩუხისა და მძლავრად
          მოქნეული ხმლის შხუილის ხმა და დაინახეს მუზარადებიდან გაყრილი
          ნაპერწკლები. მეფე გრამოფლანცს, რომელიც ერთ ცალკეულ მეტოქესთან
          შერკინებას არ კადრულობდა, ისეთი შავი დღე ადგა, გეგონებოდა, ექვსი კაცი
          ერთროულად დასხმოდა თავს. არადა, მას მარტო პარციფალი ებრძოდა და
          საბრძოლო ოსტატობის ისეთ უბადლო მაგალითს უჩვენებდა, რომ ამის შემდეგ
          გრამოფლანცი ვეღარასდროს დაიქადნიდა, ორს ან მეტს შევებრძოლებიო, რადგან
          ახლა ერთი ებრძოდა და ესეც საკმარისზე მეტი იყო მისთვის. ამასობაში
          მოწინააღმდეგეთა ჯარები ვრცელ მინდორზე განლაგდნენ, ისრებით მონიშნულ
          ადგილას და კარგად ხედავდნენ, რაც ბრძოლის ველზე ხდებოდა. ორივე გმირის
          ცხენი ფეხზე იდგა, მაგრამ თავად ჩამოქვეითებულიყვნენ და ხმლებით ცხარე
          ბრძოლა გაეჩაღებინათ. ორივე გააფთრებით იქნევდა ხმალს, იგერიებდა მეტოქის
          დარტყმას და თავად უტევდა მას. ამ მინდორზე მეფე გრამოფლანცს მწარედ
          აზღვევინეს თავისი გვირგვინის გამო, მაგრამ არც მისი სატრფოს ნათესავს
          ადგა კარგი დღე. მშვენიერ იტონიესთან ნათესაობა პარციფალისთვის
          წამგებიანი აღმოჩნდა; არადა, ეს ამბავი, წესითა და რიგით, სასიკეთო უნდა
          ყოფილიყო მისთვის. დიდებისკენ მსწრაფი ეს ორი ვაჟკაცი აქ, ამ ბრძოლაში
          რაღაცისთვის იღებდა ხარკს: ერთი მეგობრობისთვის, ხოლო მეორე -
          ტრფობისთვის. ჩვენი ბატონი გავანი ბრძოლის ველზე იმ დროს მოვიდა, როცა
          პარციფალს მეტოქე, ლამის იყო, დაემარცხებინა. პუნტურტროისელი
          ბრანდელიდელინი, რივიერსელი ბერნოუტი და კლიტირსელი აფინამუსი
          გაშიშლებული თავებით მიუახლოვდნენ მორკინალთ, მეორე მხრიდან კი ართურმა
          და გავანმა მოაგელვეს ცხენები ბრძოლით ქანცგაწყვეტილ მეომრებთან. ხუთივე
          რაინდი შეთანხმდა, რომ ბრძოლა უნდა შეწყვეტილიყო. დაზავება დროულად
          მიიჩნია გრამოფლანცმაც, ოღონდ მას მეტოქის გამარჯვება უნდა ეღიარებინა,
          რასაც სხვებიც მოუწოდებდნენ. მაშინ მეფე ლოტის ძემ თქვა: „მეფეო, მე დღეს
          იმასვე გთავაზობთ, რაც თქვენ გუშინ შემომთავაზეთ, როცა სულის მოთქმის
          შესაძლებლობა მომეცით. კარგად დაისვენეთ ამაღამ. თქვენ ეს გესაჭიროებათ.
          თქვენმა მეტოქემ ამ ბრძოლაში ძალ-ღონე თითქმის გამოგაცალათ; ამ
          ვითარებაში მე მარტოც კი გაგიმკლავდებით, მაშინ როცა თქვენ მუდამ ორ
          მეტოქესთან ბრძოლას ეშურებოდით. ხვალ მე მარტო წარვდგები თქვენ წინაშე.
          დაე, უფალმა სიკეთეს გაამარჯვებინოს!“ იმ შეთანხმების შემდეგ, რომ მეფე
          მეორე დღეს გამოცხადდებოდა საბრძოლო არენაზე გავანთან შესარკინებლად,
          გამოფლანცი თავისიანებთან მივიდა. ართურმა კი პარციფალს უთხრა: „როცა
          გავანმა შენი თხოვნა უარყო, მის მაგივრად რომ გებრძოლა და შენი სიმამაცე
          გეჩვენებინა, ძალზე დანაღვლიანდი. მაგრამ ჩვენი სურვილის საწინააღმდეგოდ,
          იმ კაცს მაინც შეებრძოლე, ვინც გავანთან ლამობდა შერკინებას. ქურდივით
          გაგვეპარე. იმედია, გავანი არ გაბრაზებულა, დღეს გამარჯვების პატივი შენ
          რომ გერგო!“ გავანმა მიუგო: „რა გამაბრაზებდა, როცა ჩემმა ბიძაშვილმა
          ახალი საგმირო საქმე ჩაიდინა და იმის საწინააღმდეგოც არაფერი მაქვს, მეფე
          გრამოფლანცს რომ შეებრძოლა. და, საერთოდაც, თუ მეფე მასთან ბრძოლის
          ვალდებულებისაგან გამათავისუფლებს, ამას კეთილგონიერ და სწორ ქმედებად
          მივიჩნევ.“ მცირერიცხოვან რაზმებად დაყოფილი ჯარი ბანაკში დაბრუნდა. იქ
          უამრავ მშვენიერ ქალბატონსა და შესანიშნავად გამოწყობილ რაინდს
          შეხვდებოდით. ჭეშმარიტად, ასეთ ბრწყინვალე ჯარს ვერსად ნახავდით. მრგვალი
          მაგიდის რაინდებსა და ჰერცოგინიას ამალის წევრებს ეცვათ ცინიდუტური და
          პელპიუნტური ბზინვარე აბრეშუმის ქულაჯები, ნაირფრად ელვარებდა უნაგირებზე
          გადაფარებული ფარჩები. შეუდარებელ პარციფალს, მის მეგობართა გულის
          გასახარად, ორივე ჯარმა ხოტბა შეასხა. გრამოფლანცის ჯარში კი ვერ
          მიმხვდარიყვნენ, თუ ვინ იყო ეს უმამაცესი რაინდი, რომლის ბადალიც
          მზისქვეშეთში არ დაიარებოდა. მეტოქეთა თავდაუზოგავი ბრძოლის მიუხედავად,
          გამარჯვების პატივი პარციფალს ერგო წილად. მაგრამ გრამოფლანცის
          თანამებრძოლებმა არც სახელი იცოდნენ და არც წარმომავლობა იმ კაცისა,
          რომელსაც ასე ადიდებდნენ. გრამოფლანცმა, თავისიანებთან თათბირის შემდეგ,
          ართურთან შიკრიკები გაგზავნა, შემდეგი უწყებით: „დაე, მეფეს იმაზე
          ეზრუნა, რომ მეორე დილით მისი ამალის სხვა რომელიმე რაინდი არ მისულიყო
          გრამოფლანცთან შესარკინებლად, არამედ გამოეგზავნა ნამდვილი მეტოქე,
          კერძოდ კი - გავანი, მეფე ლოტის ძე. გრამოფლანცი მხოლოდ მას
          შეებრძოლებოდა. შიკრიკებად ორი გონიერი და ზრდილი ყმაწვილი შეარჩიეს;
          ისინი მეფემ საგანგებოდ გააფრთხილა: „თვალში ნურავის მოხვდებით და
          მოძებნეთ მშვენიერ ქალბატონთა შორის უმშვენიერესი; განსაკუთრებით
          მიაქციეთ ყურადღება მას, ვინც ბენეს გვერდით იჯდება და მისი ქცევის
          მიხედვით შეიტყვეთ, გახარებულია თუ მოწყენილი. მალულად დააკვირდით და მის
          თვალებში ამოიკითხეთ, ნატრობს თავის სატრფოს თუ არა. ეს წერილი და ბეჭედი
          უცილობლად გადაეცით ჩემს მეგობარ ბენეს. მან იცის, თუ ვისთვისაა ის
          განკუთვნილი. ძალიან მარჯვედ უნდა მოიქცეთ, თქვენი იმედი მაქვს.“ მეორე
          ბანაკში იტონიეს უკვე შეეტყო, რომ მისი ძმა და ის კაცი, რომელსაც
          ქალწულის გული დაეპყრო, ერთმანეთს უნდა შებრძოლებოდნენ და რომ ამ პირობის
          დარღვევას არ აპირებდნენ. მაშინ მისმა გულისტკივილმა სძლია მის
          სიმორცხვეს. ვისაც მისი გასაჭირი ახარებს, მას მე მხარს ვერ ავუბამ,
          რადგან იტონიე ამას არ იმსახურებს. დედამ და დიდედამ ის გვერდით
          გაიყვანეს და აბრეშუმის პატარა კარავში შეუძღვნენ; არნივემ მისი
          მოწყენილობა გაუგონარ უსაქციელობად მიიჩნია და ამის გამო გაკიცხა.
          იტონიეს სხვა გზა აღარ დარჩენოდა, უნდა ეღიარებინა, რასაც კარგა ხანს
          საიდუმლოდ ინახავდა: „განა შესაძლებელია, რომ ჩემმა საკუთარმა ძმამ
          სატრფო მომიკლას? მან ეს არ უნდა ჩაიდინოს!“ მაშინ არნივემ იხმო პაჟი და
          უთხრა მას: „გადაეცი ჩემს ვაჟს, რომ მასთან სალაპარაკო მაქვს. მაგრამ
          ისიც უთხარი, რომ მარტო მოვიდეს.“ პაჟმა სწრაფადვე მიუტანა ეს ამბავი
          ართურს. საქმე ის იყო, რომ არნივემ გადაწყვიტა, ჯერ ართურისთვის
          გაემხილა, თუ ვის ჰყვარობდა მშვენიერი იტონიე მხურვალედ და გულწრფელად,
          რათა ეგებ მას მაინც შეეშალა ხელი ამ ბრძოლისთვის. ზუსტად იმავ წამს
          გრამოფლანცის შიკრიკებიც მოვიდნენ და აბრეშუმის კარვის წინ ცხენებიდან
          ჩამოხტნენ. მათ დაინახეს გვერდიგვერდ მსხდომი ბენე და ერთი ასული,
          რომელმაც ართურს ხმამაღლა უთხრა: „ნუთუ ჰერცოგინია საგმირო საქმედ
          მიიჩნევს, თუკი ჩემი ძმა მის უღირს მოწოდებას დაჰყვება და სატრფოს
          მომიკლავს? ჩემი ძმის ამ საქციელს მოღალატეობა ჰქვია! განა რა დაუშავა
          მეფემ? უნდა დაფიქრდეს იმაზე, რომ ის მისი დის სატრფოა. თუ ჩემს ძმას
          ჭკუა უჭრის, უნდა მიმხვდარიყო, რომ მე და გრამოფლანცი უმწიკვლო და წმინდა
          სიყვარულით ვეტრფით ერთმანეთს. თუკი ერთგული და პატიოსანი გულის
          პატრონია, ამ შეთანხმებას ის უნდა დაემწუხრებინა. საბოლოოდ მისი ბრალი
          იქნება, თუ მეფის სიკვდილის სიმწარეს ვერ გადავიტან და კვალში მივყვები
          მას. ო, ბატონო, აი, ამას შემოგჩივით!“ და ამ საყვარელმა ასულმა
          განაგრძო: „თქვენ ბიძაჩემი ხართ და ჩემზე კარგი აზრისა ბრძანდებით.
          გამოძებნეთ ამ ორთაბრძოლის აღკვეთის გზები!“ ბრძენმა და
          მრავალჭირგამოვლილმა ართურმა უმალ მიუგო: „აჰ, საყვარელო დისწულო! შენი
          სინორჩისდა მიუხედავად, რა ძლიერ და ღრმა სიყვარულს შეუპყრიხარ! ეს შენ
          გულს გატკენს. გაიხსენე, რა დაემართა შენს დას სურდამურს, რომელსაც ასევე
          გულწრფელი სიყვარულით უყვარდა ბერძენი იმპერატორი. საყვარელო, მშვენიერო
          გოგონავ, დაზუსტებით რომ ვიცოდე, თქვენი გულები განუყრელადაა ერთმანეთთან
          დაკავშირებული, მე ამ ბრძოლას უთუოდ აღვკვეთდი. გრამოფლანცი, ძე იროტისა,
          ისეა ბრძოლის ჟინით ანთებული, რომ ორთაბრძოლაზე უარს არ იტყვის, თუკი
          შენდამი მისი სიყვარული იმდენად დიდი არ არის, რომ ეს დააბრკოლოს.
          უხილავს კი მას შენი მომაჯადოებელი სილამაზე, შენი მიმზიდველი წითელი
          ტუჩებით თუ აღფრთოვანებულა?“ ასულმა მიუგო: „ჩვენ არასდროს
          შევხვედრივართ. ერთმანეთს ისე ვეტრფით, რომ ერთმანეთი არც კი გვინახავს.
          მან თავისი ტრფობისა და თაყვანისცემის ნიშნად პატარა სამკაული
          გამომიგზავნა, რომელიც მე ჭეშმარიტი სიყვარულის ნიშნად მივიღე, ასე რომ
          ჩვენს ტრფობაში ეჭვი არცერთს გვეპარება. მეფე ერთგულია ჩემი; მას უხინჯო
          გული აქვს.“ ამ დროს ფროილაინ ბენემ შენიშნა გრამოფლანცის მიერ ართურთან
          გამოგზავნილი ორი შიკრიკი და უთხრა მათ: „აქ ყოფნის ნება არავის აქვს.
          კეთილი ინებეთ და აქაურობას გაეცალეთ. ვინმემ რომ ყური მოკრას, თუ როგორ
          ნაღვლობს ჩემი ქალბატონი მისი სატრფოს გამო, ეს ამბავი მალე ყველას პირზე
          ეკერება.“ ფროილაინ ბენე კარვიდან გამოვიდა. ამ დროს ერთ-ერთმა შიკრიკმა
          მას ფარულად გადასცა წერილი და ბეჭედი. შიკრიკებს იტონიეს ჩივილი
          მოესმინათ და ბენეს აუხსნენს, რომ ართურთან სალაპარაკოდ მოსულიყვნენ და
          ხელშეწყობა სთხოვეს ამ საქმეში. ბენემ მიუგო. ცოტა ხანს მოიცადეთ და
          დაგიძახებთ.“ ბენე კარავში შებრუნდა და იქ მყოფთ მოახსენა, რომ
          გრამოფლანცის შიკრიკები მოსულიყვნენ და მეფე ართურს კითხულობდნენ. „ვერ
          გავბედე სასაუბროდ მათი კარავში შემოპატიჟება, რადგან ვიფიქრე, რომ ჩემს
          ქალბატონს არ ესიამოვნებოდა, ისინი მის ცრებლიან თვალებს თუ იხილავდნენ.“
          ართურმა იკითხა: „ის პაჟები ხომ არ არიან, ცოტა ხნის წინ ჩემს კარავთან
          რომ მოვკარი თვალი? ორი კეთილშობილი პაჟი იყო, სავარაუდოდ, ერთობ ზრდილი
          და დახვეწილი საიმისოდ, რომ ამ ჩვენს თათბირში მონაწილეობა მიიღონ. ერთ
          მათგანს მაინც ეყოფა ჭკუა იმის მისახვედრად, თუ როგორ ეტრფის ჩემი
          დისწული მის ბატონს.“ „ამაზე თავს ვერ დავდებ“ თქვა ბენემ. „და მაინც,
          ნება მიბოძეთ, მოგახსენოთ, ბატონო, რომ გრამოფლანცმა ეს წერილი და ბეჭედი
          გამოგზავნა. კარვიდან რომ გავედი, ერთმა შიკრიკმა გადმომცა. აი, ინებეთ,
          ჩემო ქალბატონო.“ იტონიემ გამოართვა წერილი და დაკოცნა, მკერდზე მიიკრა
          და შესძახა: „აღიარეთ, ბატონო, რომ გრამოფლანცს ჩემი ტრფობით სული
          ელევა!“ ართურმა გამოართვა წერილი; გრამოფლანცს ისეთი სიტყვები შეერჩია
          და ამ სიტყვებში იმხელა ერთგულება იგრძნობოდა, რომ ჭეშმარიტად მოტრფიალე
          კაცის გარდა, ასეთ წერილს ვერავინ დაწერდა. წერილის კითხვა რომ დაასრულა,
          ართურმა აღიარა, ჩემს ცხოვრებაში ასეთი გულწრფელი სიყვარულის მომსწრე არ
          ვყოფილვარო: „მივიკითხავ მას, ვისი მოკითხვაც მმართებს, და ვისმა
          მოკითხვამაც მის მსახურად მაქცია. შენ გგულისხმობ, კეთილშობილო ქალწულო,
          ჩემი გულის მეოხევ და მანუგეშებელო. ჩვენ ერთმანეთს ვეტრფით და ამ
          ტრფობის რწმენაში განუდგამს ფესვი ჩემს ბედნიერებას. შენგან მოგვრილ
          შვებას სხვა ვერარა შვება შეედრება, რამეთუ გული შენი მე მომიძღვენი.
          ურდული ხარ ჩემი ერთგულების კარიბჭისა, გულიდან დარდი შენ გადამყარე.
          შენი სიყვარული ჩემი შემწეცაა და მრჩეველიც იმავდროულად, რათა სიავე არ
          გავიკარო. ვიცი, სიკეთის გზიდან არასდროს გადაგიხვევია. რა განუხრელადაც
          უპირისპირდება პოლარული ვარსკვლავი სამხრეთ პოლუსს და არასდროს ინაცვლებს
          ადგილს, ასეთივე მდგრადი და ურყევია ჩვენი სიყვარულიც. კეთილშობილო
          ქალწულო, გავედრებ ჩემს თავს და გასაჭირში შეწევნას ვითხოვ. თუ ვინმეს
          ისე ვძულვარ, რომ ჩვენი გაყრა სურს, იფიქრე იმაზე, რომ ჩვენი სიყვარული
          საბოლოოდ მაინც დაგვაჯილდოვებს. გაუფრთხილდი დიაცურ ღირსებას და მომეცი
          ნება, შენი ერთგული მსახური ვიყო, თავდაუზოგავად რომ გაგიწევს სამსახურს
          სამარადისოდ.“ ართურმა თქვა: „მართალი ხარ, ჩემო დისწულო. მეფე
          გრამოფლანცი გულწრფელად გეტრფის. ამ წერილში მე უმაგალითო სიყვარულის
          საოცრებას წავაწყდი. თქვენ ერთმანეთს უნდა დაუამოთ ტრფობის ტკივილი. ამ
          საქმის მოგვარება მე მომანდე. მე მოვახერხებ, მეფეს ბრძოლა
          გადავაფიქრებინო. და შენც ცრემლი უნდა შეიშრო! მაგრამ, გამაგებინე,
          როგორღა გაუმიჯნურდით ერთმანეთს, როცა შენ ციხესიმაგრეში იყავი
          დატყვევებული! უცილობლად უნდა დართო ნება მეფეს, გემსახუროს სიყვარულის
          სახელით!“ ართურის დისწულმა იტონიემ თქვა: „აქვე, ჩვენ გვერდითაა ქალი,
          ვინც ჩვენ ერთმანეთს შეგვყარა. მაგრამ ჩემი ტრფობის ამბავი ორივემ
          საიდუმლოდ შევინახეთ. და თუ თქვენი ნებაც იქნება, ის აქ მოგვგვრის ჩემი
          გულის მპყრობელს.“ ართურმა მიუგო: „მიჩვენე, ვინ არის ის ქალი! თავს არ
          დავზოგავ, რომ ყველაფერი შენი და მეფის სურვილისამებრ წარიმართოს და რომ
          ორივე გაბედნიერდეთ.“ იტონიემ თქვა: „ის ქალი ბენეა! მაგრამ მეფის ორი
          შიკრიკიც აქ არის. თუ ჩემი სიცოცხლე რამედ გიღირთ, შეეცადეთ გაარკვიოთ,
          ნატრობს თუ არა მეფე, ვის ხელშიდაცაა ჩემი ბედნიერება, ჩემ ხილვას.“
          ართური, ეს ბრძენი და კეთილშობილი კაცი, შიკრიკებთან მივიდა და მიესალმა
          მათ. ერთმა მათგანმა სიტყვა აიღო: „ბატონო, მეფე გრამოფლანცი გთხოვთ,
          რომ, თქვენივე ღირსების გამო, ყველაფერი იღონოთ, რომ ის შეთანხმება,
          რომელიც მან და გავანმა დადეს, არ დაირღვეს. ასევე გთხოვთ, რომ
          საბრძოლველად არავინ გამოუშვათ, გარდა გავანისა. ისეთი ძლევამოსილი
          ლაშქარი გყავთ, სათითაოდ რომ წარმოგზავნოთ რაინდები საბრძოლველად,
          უსამართლობა იქნება. ბრძანებს, მხოლოდ გავანს შევებრძოლები, რადგან ჩვენი
          პირობა ესააო.“ მეფემ პაჟებს მიუგო: „მსურს, რომ ეს უსაფუძვლო ეჭვი
          გაგიფანტოთ. ჩემს დისწულს, გავანს ძალზე ეწყინა, რომ გრამოფლანცს სხვა
          შეებრძოლა და არა თავად. თქვენი მეფის მეტოქემ იმ დღეს სამართლიანად
          გაიმარჯვა. ის მეფე გახმურეტის ძეა. აქ თავმოყრილ რაინდთაგან ამისთანა
          სწორუპოვარი გმირი არავის უნახავს. კაცი, რომლის საქმენიც მისი დიდების
          ტოლფასია, ჩემი დისწული პარციფალია! ამ შეუდარებელ გმირს დღეს საკუთარი
          თვალით იხილავთ. რაც შეეხება გავანს, ის პირობას არ გადასულა და თქვენი
          ბატონის სურვილს ის უსათუოდ შეასრულებს.“ ართურმა, ბენემ და შიკრიკებმა
          ბანაკს ირგვლივ შემოუარეს, რომლის დროსაც პაჟები იქ შეკრებილ
          მანდილოსანთა სიტურფემ და ძვირფასად შემკულ მუზარადთა სიუხვემ
          განაცვიფრა. დღესაც კი არ აწყენდა რომელიმე ძლევამოსილ კაცს ამგვარი
          კეთილგანწყობილი დახვედრა. მხედრები არსად ჩამოქვეითებულან; ართურმა
          პაჟებს დაანახვა მისი ლაშქრის წარჩინებულთა - რაინდების, ქალწულებისა და
          მანდილოსნების - გამორჩეული სილამაზე. პაჟებს ეს ყველაფერი საოცნებო
          სურათად წარუდგათ. მთელი ლაშქარი სამ ნაწილად იყო გაყოფილი,
          ერთმანეთისგან გამიჯნულად რომ დაბანაკებულიყო. ამის შემდეგ ართურმა
          ბანაკი უკან ჩამოიტოვა და პაჟები საასპარეზო ადგილთან მიიყვანა. იქ მან
          თქვა: „ძვირფასო ბენე, შენ ჩემი დისწულის, იტონიეს ჩივილი მოისმინე,
          რომელსაც შეუჩერებლად სდიოდა ცრემლი. ჩემი მეგობრებიც დამემოწმებიან:
          გრამოფლანცისადმი ტრფობამ იტონიეს მისი სხივმოსილი მშვენიერება თითქმის
          წარუხოცა. ახლა უნდა დამეხმაროთ თქვენ ორნიცა და შენც, ძვირფასო ბენე,
          რომ მეფე გრამოფლანცი დაუყოვნებლივ შემხვდეს, ხვალინდელი ბრძოლის
          გამართვამდე. მე ჩემს დისწულ გავანს თავად მოვიყვან ბრძოლის ველზე. თუ
          დღეს მეფე ჩემს ბანაკში მოვა, ხვალ უფრო შეუპოვრად იბრძოლებს, ვინაიდან
          სიყვარული მას ისეთ ფარს შეაბამს, რომ მეტოქეს უკეთ გაუმკლავდება. ტრფობა
          მის სიმამაცეს ფრთებს შეასხამს, მტერს თავზარი რომ დასცეს. დაე, თავის
          კარის წარჩინებულებთან ერთად მობრძანდეს, რადგან მსურს, რომ მასა და
          ჰერცოგინიას კეთილი შუამდგომლობა გავუწიო. ჩემო მეგობრებო, აი, ეს
          გადაეცით მეფეს; იჩაქრეთ და ამ საქმეს თავი გაართვით. ეს თქვენც
          შეგმატებთ პატივს. ნება მიბოძეთ, გულწრფელად გითხრათ, რაც გულს
          მიმძიმებს: რა დავუშავე უიღბლო მეფე გრამოფლანცს, რომ მას ჩემი სანათესაო
          მთელი გულით უყვარს და ამავდროულად სძულს კიდეც? ვითარცა მეფე, ის ჩემი
          ტოლი და სწორია და, წესით, უნდა მწყალობდეს. მაგრამ თუ ის თავისი სატრფოს
          ძმას მტრობს, ვეჭვობ, რომ მას, ამგვარი აზრებით შეპყრობილს, გული
          გამრუდებია და ტრფობის გზიდან გადაუხვევია.“ ერთ-ერთმა პაჟმა უთხრა
          მეფეს: „ბატონო, დარწმუნებული ვარ, ჩვენს მბრძანებელს თქვენი განაწყენება
          არც უფიქრია; ეს მის ზრდილობას არ შეშვენის. მაგრამ თქვენც უწყით
          ჰერცოგინიასთან მისი ძველი მტრობის შესახებ. ამიტომ ჩვენი მბრძანებელი
          თქვენთან მობრძანებას თავის ბანაკში დარჩენას ამჯობინებს. ჰერცოგინია ხომ
          მისი შეურიგებელი მტერია და უამრავი კაცი ჰყავს ამხედრებული მეფის
          წინააღმდეგ.“ „მას შეუძლია მშვიდად მეწვიოს თავისი უახლოესი
          გარემოცვითურთ.“ თქვა ართურმა. „ამასობაში, შევეცდები ჰერცოგინია
          მშვიდობაზე დავითანხმო და მეფის სათანადო მიღებაზეც ვიზრუნო: შუა გზაზე
          მას ჩემი დისწული ბეაკურსი შეეგებება და იქიდან ჩემს ამალასთან ერთად
          გამოსწევს. ჩემი ამალის მფარველობით მოვა ჩემამდე. დარდი ნურაფრის
          ექნება, რადგან მას წარჩინებული ხალხი გამოუძღვება და წარმიდგენს.“
          პაჯები გამოემშვიდობნენ და ბენესთან ერთად გაქუსლეს. ართური მარტო დარჩა
          მინდორში. ბენემ და ორმა პაჟმა გადაჭრეს როშე საბინსი და ქალაქგარეთ
          განლაგებულ ბანაკში მიაგელვეს ცხენები. როცა მათ მეფეს ართურის
          დანაბარები გადასცეს, ის სიხარულით ცას ეწია. ეს ცნობა ბედის წყალობად
          მიიჩნია. თქვა, რომ უცილობლად ეწვეოდა ართურს და თანმხლებთა შერჩევას
          შეუდგა. თავისი ქვეყნის თავადთაგან სამი ამოირჩია; მას თან უნდა ხლებოდა
          ბიძამისი, მეფე ბრანდელიდელინი, ასევე, რივირსელი ბერნოუტი და გლიტირსელი
          აფინამუსი, რომლებიც მეფემ ამ საქმისთვის შესაფერისად მიიჩნია.
          მთლიანობაში, მისი ამალა სულ თორმეტი რაინდისგან შედგებოდა; ამას
          ემატებოდა მეაბჯრეები და ურიცხვი რაოდენობის ძალ- ღონით სავსე ფეხოსანი
          ყმა. როგორ შემოსილიყვნენ რაინდები? მათ ოქრომკედით ნაქარგი, ბზინვარე
          აბრეშუმის სამოსი ემოსათ. გრამოფლანცს თავისი ბაზიერიც წამოეყვანა,
          გეგონება, შევარდნებით ნადირობაზე გაუწევიაო. როგორც დათქმული იყო, შუა
          გზაზე მეფეს მშვენიერი ბეაკურსი დახვდა. ვრცელ მინდორზე, რომელიც
          გუბეებითა და წყაროებით იყო მოფენილი, მეფე, თავის ბაზიერთან ერთად,
          სანადიროდ მიაგელვებდა ცხენს, მაგრამ ამჯერად საქმე სულ სხვა რამის
          მონადირებას ეხებოდა: მას ტრფობა უნდა მოენადირებინა! როგორც ითქვა,
          ბეაკურსმა მეფეს შუა გზაზე გულითადი დახვედრა მოუწყო. თავად ბეაკურსს თან
          ახლდა ორმოცდაათზე მეტი პაჟი; პაჟების ბრწყინვალე სილამაზე მათ
          წარჩინებულ წარმომავლობაზე მეტყველებდა. მათ შორის იყვნენ ახალგაზრდა
          ჰერცოგები და გრაფები და ასევე უფლისწულებიც. ახალგაზრდები ორივე
          გუნდიდან გულღიად მიესალმნენ ერთმანეთს. როდესაც მეფემ თვალი მოჰკრა
          შესანიშნავი გარეგნობის მქონე ბეაკურსს, თავისთან იხმო ბენე და მანაც
          მოახსენა, თუ ვინ იყო ეს პირმშვენიერი რაინდი: „ეს ბეაკურსია, მეფე ლოტის
          ძე!“ გაიფიქრა გრამოფლანცმა: „გულო, აწ ეძიე ქალი, რომელიც ამ დიდებულ
          მხედარს ჰგავს! მისი მომხიბლავი და ყოფილა ის, ვინც მე მიმინო და
          ზინცესტერის (Sinzester) ქუდი გამომიგზავნა. და თუ ამჟამადაც მწყალობს,
          ქვეყნიერების საგანძურს ფეხქვეშ დავუფენ და ჩემზე ბედნიერი კაცი არ
          იქნება დედამიწის ზურგზე! ის ნამდვილად არ გამიცრუებს იმედს, ვინაიდან მე
          აქ მის სასიკეთოდ მოვედი. ის მუდამ მანუგეშებდა და მამხნევებდა და ახლაც
          უწინდებურად გამაბედნიერებს!“ იტონიეს მშვენიერმა ძმამ მას ხელი ჩაავლო
          და წინ გაუძღვა. ამასობაში, აი, რა მომხდარიყო: ართური თავის ბანაკში
          მშვენიერ ჰერცოგინიას მოთათბირებოდა და ის მშვიდობაზე დაეყოლიებინა.
          გავანის სიყვარულმა ჰერცოგინიას ციდეგასტის დაკარგვით გამოწვეული სიმწარე
          განუქარვა. მისი რისხვაც თითქმის ჩამცხრალიყო. გავანის მკლავებში ხელახლა
          გამოცოცხლდა და შურისძიებაზე ფიქრი თანდათან გულიდან გადაეყარა.
          ბრეტონელმა ართურმა ერთ გამორჩეულ კარავში შეკრიბა ასი წარჩინებული,
          მშვენიერი მანდილოსანი - ერთობ მომხიბლავი ქალბატონები და ქალწულები. მათ
          შორის იყო იტონიეც, რომელიც ძალზე ღელავდა მეფესთან მოსალოდნელი
          შეხვედრის გამო. ის ღრმა, გამოუთქმელ სიხარულს მოეცვა, თუმცაღა მის
          თვალებში ამოიკითხებოდა, თუ როგორ დაეტანჯა ის სატრფოს მონატრების
          ტკივილს. მანდილოსნებს მშვენიერი რაინდებიც უმშვენებდნენ გვერდს, მაგრამ
          პარციფალს ყველა მათგანის სილამაზე დაეჩრდილა. ამ დროს გრამოფლანცი
          კარვისკენ მიაქროლებდა ცხენს. უშიშარ მეფეს ეცვა ოქრომკედით ნაქარგი
          აბრეშუმის სამოსი, შორიდანვე რომ ბზინავდა და რომელიც სამპფასაშედან
          ჩამოეტანათ. მეფე გრამოფლანცმა კარვის წინ ცხენი შეაჩერა. მას უამრავი
          პაჟი მიეგება და კარავში შეუძღვა. მსახურებმა დიდი ძალისხმევით
          გაუთავისუფლეს ფართო გზა ბრეტონელ დედოფლამდე. მაგრამ გარმოფლანცზე წინ
          კარავში ბიძამის ბრანდელიდელინს შეებიჯებინა, რომელსაც დედოფალი გვინევრა
          ამბორით შეეგება. ის გრამოფლანცს, ბერნოუტსა და აფინამუსს მსგავსადვე
          მიესალმა. ამის შემდეგ ართურმა გრამოფლანცს უთხრა: „ვიდრე დაბრძანდებით,
          მიიხედ-მოიხედეთ. ეგებ ამ მანდილოსანთაგან რომელიმემ თქვენი გული
          მძლავრად ააძგეროს. ნება გეძლევათ, ერთმანეთს მისასალმებელი ამბორი
          უძღვნათ.“ წერილმა, რომელიც ღია ცის ქვეშ იქნა წაკითხული, გრამოფლანცს
          მისი სატრფო აღუწერა. ამ წერილში ვგულისხმობ პირისახეს იმ ქალის ძმისა,
          რომელიც მეფეს ფარულად და სიცოცხლეზე მეტად უყვარდა. ასე ამოიცნო მან
          ბედნიერებისაგან სახეგაბრწყინებული იტონიე, ხოლო ართურის ნებართვით ის
          ქალწულს პირზე კოცნით მიესალმა. მეფე ბრანდელიდელინმა დედოფალ გვინევრას
          გვერდით დაიკავა ადგილი, გრამოფლანცი კი იტონიეს მიუჯდა გვერდით, რომლის
          მომხიბლავი სახეც ცრემლს დაენამა. აქამდე მისი ტრფობის ჯილდო მარტოოდენ
          ცრემლი იყო. და თუ გრამოფლანცს სურდა, იტონიე მის უნებურად არ
          გაენაწყენებინა, აწ გაუთავებლად უნდა ელაპარაკა მისდამი ტრფობაზე, ხოლო
          ქალს, თავის მხრივ, მადლობა უნდა გადაეხადა მისი მოსვლისთვის. მაგრამ
          კაციშვილს ყური არ მოუკრავს მათი საუბრისთვის, რამეთუ მდუმარედ ისხდნენ
          და ბედნიერებისაგან სახეგაბრწყინებულნი ერთმანეთს თვალს ვერ აშორებდნენ.
          მე რომ ოდესმე ეს ენა მესწავლა, ზუსტად მეცოდინებოდა, თუ რას უზიარებდნენ
          ერთმანეთს, და ეს ჰოს ნიშნავდა თუ არას. „თქვენ ძალზე თავაზიანად
          ესაუბრებოდით ჩემს მეუღლეს“ უთხრა ართურმა ბრანდელიდელინს და ის ამ
          უშიშარ გმირს შორიახლოს მდგომ პატარა კარავში გაუძღვა. გრამოფლანცმა და
          მისმა ამალამ პატივი სცეს მეფის სურვილს და მშვიდად დარჩნენ ადგილზე.
          მანდილოსანთა მომაჯადოებელი სილამაზით მოხიბლული რაინდები ამ ამბავმა
          საერთოდ არ გაანაწყენა. მათ კარგად შეიქციეს თავი, რადგან ნებისმიერი
          მამაკაცს სიამოვნებს ცოტა გახალისება მძიმე დღეთა გადატანის შემდეგ.
          დედოფლის ბრძანებით სასმელი შემოიტანეს. ზრდილმა რაინდებმა და
          მანდილოსნებმა შესვეს და ღაწვები შეეფარკლათ, რამაც ისინი კიდევ უფრო
          დაამშვენა. თავიანთ კარავში ართურმა და ბრანდელიდელინმაც მიირთვეს
          გამაგრილებელი სასმელი. როდესაც მწდემ კარავი დატოვა, ართურმა დაიწყო:
          „მეფეო, წარმოიდგინეთ, რა მოხდებოდა, თქვენს დისწულ მეფეს ჩემთვის
          დისწული რომ მოეკლა და ამის შემდეგ ის, ჩემს სხვა დისწულს - იმ ქალწულს,
          ამჟამად ვის გვერდითაც დავტოვეთ და რომელიც მის სასიყვარულო ტანჯვას
          აღიარებს - სიყვარულში გამოტყდომოდა. თუკი ქალწული სრულ ჭკუაზეა, ამის
          მერე მას არაფრით შეიყვარებდა! პირიქით, შეიძულებდა, რამეთუ მეფემ ასე
          გაუცრუა იმედი. როცა სიყვარულში სიძულვილი იჭრება, მოყვარული გული
          ბედნიერებისაგან განიძარცვება.“ პუნტურტოისელმა მეფემ მიუგო ბრეტონელ
          ართურს: „ბატონო, ეს ორივე გადამტერებული კაცი ჩვენი და-ძმის შვილია.
          მოდით, ერთობლივად ჩავშალოთ ეს ბრძოლა, რასაც მხოლოდ ის მოჰყვება
          შედეგად, რომ ორივე მთელი გულით შეიყვარებს ურთიერთს. თქვენმა დისწულმა
          იტონიემ ჩემს დისწულს უნდა მოსთხოვოს, რომ მან უარი თქვას ამ ბრძოლაზე,
          თუკი ის მისი სიყვარულის მოპოვებას ლამობს. ამის მეოხებით ეს სახიფათო
          ორთაბრძოლა არ შედგება. თქვენ კი იმაზე იზრუნეთ, რომ ჰერცოგინიამ ჩემს
          დისწულს კვლავ მოწყალე თვალით შეხედოს.“ ამაზე ართურმა უპასუხა: „ცხადია,
          ასეც მოვიქცევი. ჩემმა დისწულმა გავანმა იმდენი მოახერხა, რომ ამ ზრდილმა
          ქალბატონმა ამ საქმეში მსჯავრის გამოტანის უფლება ჩვენ, გავანს და მე,
          მოგვანდო. თქვენ კი გრამოფლანცი დაიყოლიეთ დაზავებაზე.“ „რასაკვირველია“,
          თქვა ბრანდელიდელინმა. ამის შემდეგ ორივე დიდ კარავში დაბრუნდა.
          პუნტურტოისელი მეფე კვლავ დედოფალ გვინევრას გვერდით დაბრძანდა, რომლის
          მეორე გვერდითაც პარციფალი იჯდა. ის ისეთი განსაცვიფრებელი სილამაზისა
          იყო, რომ მსგავსი მშვენების კაცის მნახველი არავინ იყო. ართური კი თავისი
          დისწულის, გავანის კარვისკენ გაემართა. გავანს უკვე შეეტყო, რომ მეფე
          გრამოფლანცი მოსულიყო და რომ გაიგო, მეფე ართური მის კარავთან
          ჩამოქვეითებულიყო, ის სასწრაფოდ გამოეგება ართურს. საუბარი ღია ცის ქვეშ
          გაიმართა. მათ გაარკვიეს, რომ ჰერცოგინია შერიგებაზე თანახმა იქნებოდა,
          ოღონდ შემდეგი პირობით: ის თავის მტერს შეუნდობდა, თუ გავანი, მისი
          სატრფო, უარს იტყოდა მისი გულისთვის ბრძოლაზე. გარდა ამისა, გრამოფლანცს
          მისი მამამთილისთვის, მეფე ლოტისთვის წაყენებული ბრალდება უკან უნდა
          წაეღო. ეს გადაწყვეტილება მას ართურისთვის გაენდო და ამ ბრძენმა და
          გამოცდილმა კაცმა ეს უწყება ბრანდელიდელინს გადასცა. ამრიგად, მეფე
          გრამოფლანცს გვირგვინის გატაცებისთვის შური არ უნდა ეძია და მომხიბლავი
          იტონიეს ბრწყინვალების წინაშე ნორვეგიელი ლოტის მიმართ სიძულვილი ისე
          უნდა გაქრობოდა, როგორც თოვლი ქრება მზის გულზე. და ასეც მოხდა.
          გრამოფლანცი იჯდა მშვენიერი იტონიეს გვერდით და მის ნებისმიერ სურვილს
          მყისიერად ასრულებდა. მაშინღა გამოჩნდა გავანი ჩინებულ რაინდთა
          ამალითურთ, რომელთა სახელებს და წარმომავლობას მე ახლა სათითაოდ ვერ
          ჩამოვთვლი. ყოველ შემთხვევაში, იქ ისეთი მხიარულება სუფევდა, რომ
          მწუხარების კვალიც კი აღარ დარჩენილიყო. გავანს გვერდს უმშვენებდა
          მედიდური ორგელუზე, მათ თან ახლდათ კეთილშობილ რაინდთა ამალა და რაზმი
          კლინშორის არმიიდან. ართურის კარავს კალთები მოაშორეს და მხოლოდ ჭერი
          დაუტოვეს. მეფეს მანამდე მოეპატიჟებინა სათნო ქალბატონები - არნივე,
          სანგივე და კუნდრი, სამშვიდობო მოლაპარაკებაში მონაწილეობის მისაღებად.
          ვისაც ეს პატარა ამბავი ჰგონია, დიდ ამბად რასაც მიიჩნევს - მისი ნებაა.
          გავანის ამალის წევრმა ჯოფრეიტმა მშვენიერ ჰერცოგინიას ხელი ჩასჭიდა და
          ისე შეიყვანა კარავში, რომელმაც თავაზიანად გაატარა წინ სამი დედოფალი.
          დედოფლები პირზე კოცნით მიესალმნენ ბრანდელიდელინს, მას ამბორი
          ორგელუზემაც უძღვნა. გრამოფლანცი შენდობისა და წყალობის იმედით მიეგება
          მას და ჰერცოგინიამაც შერიგების ნიშნად თავისი ტკბილი, წითელი ტუჩები
          მიაგება მეფეს; თუმცაღა, ორგელუზე ცრემლს ვერ იკავებდა, რადგან მას
          მკვდარი ცედოგასტი გახსენებოდა. ის, როგორც ქალი, კვლავაც გრძნობდა
          ტკივილს და თქვენ შეგიძლიათ ეს მისი ერთგულების მტკიცებულებად მიიღოთ.
          გავანმა და გრამოფლანცმაც დაზავება პირზე კოცნით დაადასტურეს, ხოლო
          ართურმა გრამოფლანცს იტონიეს ხელი გადასცა საქორწინო კავშირის ნიშნად,
          რაც მეფემ ერთგული და ხანგრძლივი მსახურებით დაიმსახურა. ამ ამბავმა ბენე
          ფრიად გაახარა. ლიშოისი, გავერცინის ჰერცოგი კუნდრისთან შეუღლდა,
          რომელსაც გამიჯნურებოდა. ის უსიხარულოდ ცხოვრობდა იქამდე, ვიდრე
          კეთილშობილი კუნდრი გულს მიუძღვნიდა. ტურკოიტე ფლორანდს ართურმა
          სანგივეს, მეფე ლოტის ქვრივის ხელი შესთავაზა, რასაც თავადი სიხარულით
          დათანხმდა, რამეთუ სანგივე, ბედის ეს საჩუქარი, ტრფიალებისთვის იყო
          გაჩენილი. ართურმა იმ დღეს მართლაც გულუხვობა გამოიჩინა კეთილშობილ
          ქალბატონთა გარიგების საქმეში, თუმცა ეს წინასწარი მოთათბირების გარეშე
          არ ჩაუდენია. ჰერცოგინიამ განაცხადა, რომ გავანს საგმირო საქმეებით
          დაემსახურებინა მისი ტრფობა და ამიტომაც ამიერიდან ის მისი გულისა და
          ქვეყნის მპყრობელი ბრძანდებოდა. ამ სიტყვებმა მრავალ რაინდს დაწყვიტა
          გული, ურიცხვი შუბი რომ შეელეწა ჰერცოგინიას ტრფობის მოსაპოვებლად.
          გავანი და მისი ამალის წევრები, არნივე და ჰერცოგინია, მშვენიერი
          ქალბატონები, პარციფალი, სანგივე და კუნდრი ართურს დაემშვიდობნენ, იტონიე
          კი მასთან დარჩა. ნურავინ დაიქადნის, რომ მსგავს დიდებულ ქორწილს
          შესწრებია! დედოფალმა გვინევრამ მზრუნველობა არ მოაკლო იტონიესა და მის
          სატრფოს, იტონიეს სიყვარულის გამო უამრავ რაინდულ ბრძოლაში რომ
          მოეპოვებინა გამარჯვება. მრავალი რაინდი კი, ვისთვისაც კეთილშობილი
          ქალბატობების ტრფიალებას დარდის მეტი არაფერი მოეტანა, დანაღვლიანებული
          დაბრუნდა კარავში. ვახშმობის აღწერით თავს არ შეგაწყენთ, იმას კი ვიტყვი,
          რომ ვისი გულიც ქალისადმი ტრფობას შეუპყრია, ის დაღამებას მოუთმენლად
          ელის. მედიდურმა და ბრწყინვალების მოტრფიალე გრამოფლანცმა თავის ხალხს
          უბრძანა, როშე საბინსთან, ზღვის ნაპირას გაშლილი ბანაკი სასწრაფოდ
          აეშალათ და გათენებამდე, მთელი ჯარითურთ, მასთან გამოცხადებულიყვნენ,
          მარშალს კი დაავალა, ჯარისთვის შესაფერისი საბანაკო ადგილი შეერჩია.
          უთხრა: ჩემი კარავი ყველაზე ძვირფასი უნდა იყოს, მის ირგვლივ თავადთა
          კარვები განალაგეთო. მეფეს მთელი თავისი სიმდიდრის წარმოჩენა სურდა და
          მიუხედავად იმისა, რომ ღამდებოდა, შიკრიკები დაუყოვნებლივ გაუდგნენ გზას.
          ბანაკში კი მრავალ მწუხარე რაინდს იხილავდით, ვისთვისაც სატრფოს გული
          გაეტეხა. ვისი მსახურებაც ფუჭი აღმოჩნდება და ჯილდოდ ტრფობა არ ერგება,
          მას, ბუნებრივია, იმედი უცრუვდება. დაე, მან სხვა ქალბატონთან ჰპოვოს
          ნუგეში. პარციფალიც ჩაფიქრებულიყო. მას თავისი მომხიბლავი და
          უმშვენიერესი მეუღლე ახსენდებოდა. ნუთუ გული არავისკენ მიუწევდა? ტრფობის
          სანაცვლოდ რაინდული სამსახური არავისთვის შეუთავაზებია? ო, არა! ასეთი
          ტრფობა მას არად მიაჩნდა! მისი მამაცური გული და მთელი არსება მთლიანად
          განმსჭვალულიყო ურყევი ერთგულებით. ჭეშმარიტად, მისი გული დედოფალ
          კონდვირამურსის, ქალური სიტურფის ამ უმშვენიერესი ყვავილის გარდა, არცერთ
          ქალს ეკუთვნოდა. ის ფიქრობდა: „რად მაქცია ტრფობამ მას შემდეგ, რაც მე ის
          ვცანი! მე იმ მოდგმისა ვარ, სიყვარულს რომ მსახურებს. და მეც ვით ძალმიძს
          უსიყვარულოდ ცხოვრება? გრაალს დავეძებ და ცოლის მონატრება და მისი გულში
          ჩაკვრის სურვილი მტანჯავს, რადგან, რა ხანია შორსა ვარ მისგან. უცხო
          თვალისთვის ბედნიერი ვჩანვარ, არადა, გული მწუხარებით მაქვს სავსე.
          ამგვარი შეუსაბამობის გამო მხნეობას ვერვინ შეინარჩუნებს. დაე, ჩემმა
          იღბალმა მიკარნახოს, თუ რა მიჯობს!“ ამ დროს მან თვალი მოჰკრა თავის
          აბჯარს და გაიფიქრა: „რადგან წამერთვა ის, რაც იღბლიანთა წილხვდომილია -
          ტრფობას ვგულისხმობ, მწუხარე გულს რომ ახალისებს -, ანუ რადგან ეს
          ბედნიერება წარმეტაცა, ჩემს სვე-ბედზეც აღარ ვინაღვლებ. ეტყობა, უფალს არ
          სურს ჩემი ბედნიერება. და თუ ის ქალი, რომელსაც მხურვალედ ვეტრფი, ჩვენს
          სიყვარულს მერყეობით გაანადგურებს, მეც სხვას შევიყვარებ. მაგრამ მისდამი
          ტრფობამ ყოველგვარი აზრი მომისპო სხვა ქალის ტრფობასა და მისგან
          მონიჭებულ ბედნიერებაზე, და ამან ვერც შვება მომგვარა და ვერც მანუგეშა.
          მე მწუხარებაში ჩავიძირე. დაე, იღბალმა სიხარული არ მოაკლოს მათ, ვინც
          ჭეშმარიტად ესწრაფვის ბედნიერებას. დაე, უფალმა მიანიჭოს მათ სიხარული!
          მე კი იღბლიანთა წრეს გამოვეთიშე.“ ის დასწვდა აბჯარს და სხვათა
          დახმარების გარეშე - რასაც ნაჩვევი იყო - სასწაფოდ აისხა და აღიჭურვა
          ახალ ფათერაკებთან შესახვედრად. აღჭურვა რომ დაასრულა, საკუთარი ხელითვე
          შეკაზმა ცხენი. ფარი და შუბიც გაიმზადა. გამთენიისას მისმა უცაბედმა
          წასვლამ ყველას გული დაწყვიტა. როცა ის თავისიანებს გამოეთხოვა, ახალი
          დღე დგებოდა.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
