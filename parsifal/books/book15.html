<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XV</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>
    <!-- ===== HEADER ======== -->

    <section>
      <div class="book">
        <h1>წიგნი XV</h1>
      </div>
      <div class="paragraph">
        <p>
          მავანსა და მავანს უთუოდ გააწყრობდა ის, რომ ამ ამბიდან რაღაც- რაღაცები
          დაუმალეს და რომ მან ზოგ კითხვაზე პასუხი ვერ მიიღო. ამიტომ მეც მეტს
          აღარ დავიდუმებ ენას და პირუთვნელად გიამბობთ ამ ამბის დასასრულს, რაც
          მარტო ჩემთვისაა ცნობილი. დანამდვილებით გენდომებათ იმის შეტყობა, თუ
          როგორ განიკურნა ქველი და სახელოვანი ანფორტასი სნეულებისგან. მაგრამ ეს
          თავგადასავალი ჯერ იმას მოგვითხრობს, რომ პელრაპაირეს დედოფალმა თავის
          წრფელ გულს სიავე არ გააკარა და რომ ის ამ ერთგულებისთვის დაჯილდოვდა,
          რადგან საბოლოოდ მისთვისაც დადგა უზენაესი ბედნიერების ჟამი. ეს, რა თქმა
          უნდა, პარციფალის დამსახურებით მოხდა და თუ ჩემი ოსტატობა არ მიღალატებს,
          დაწვრილებით აღგიწერთ ამ ამბავს. დავიწყოთ ახალი ძნელბედობის გადმოცემით,
          რომლის გადატანაც პარციფალს მოუხდა. ამ განსაცდელთან შედარებით ყველა
          უწინდელი ბრძოლა ოდენ ბავშვური თამაშობა იყო. რომ შემეძლოს ამ
          თავგადასავლის მსვლელობა შევცვალო, სიამოვნებით ავარიდებდი მას ამ
          გასაჭირს, რომელიც მეც ძალზე მანაღვლიანებს. მაგრამ მისი სვე-ბედი და
          იღბალი მარტოოდენ მის გულს მივანდე, გულს, რომელიც გულადი, წრფელი და
          უშიშარი იყო. ამ გულს უნდა მიენიჭებინა მისთვის სიმტკიცე, საკუთარი
          თავისა და სიცოცხლის დასაცავად. რამეთუ მას, განუხრელად მავალს თავის
          გზაზე, წილად ხვდა საბრძოლო ხელოვნების დიდოსტატს შეყროდა. ეს
          სწორუპოვარი რაინდი წარმართი იყო და აქამდე მას ქრისტიანობაზე არაფერი
          სმენოდა. პარციფალი სწრაფად მიაჭენებდა ცხენს დიდ ტყეში და ტყის მდელოზე
          ერთ მდიდარ უცხოელს გადაეყარა. საოცრება იქნებოდა, მე, ამ ღარიბ კაცს ის
          სიმდიდრე რომ აღმეწერა, რაც ამ წარმართს მხოლოდ აბჯარზე ესხა. რომც
          მოვინდომო ამ ძვირფასეულობათა ჩამოთვლა, მაინც ვერ ჩამოგითვლით; მთელი
          თვალმარგალიტი, რასაც ართური ფლობდა ბრეტონში თუ ინგლისში, ვერ
          გადაწონიდა იმ პატიოსან თვლებს, ამ წარმართის მუნდირს რომ ამშვენებდა,
          რაც მას ფასდაუდებელ ღირებულებას სძენდა. თვლა არ ჰქონდა ლალსა და
          კალცედონს. მუნდირი ბზინავდა და ელვარებდა; სამუნდირე ქსოვილი
          აგრემონტინის მთაზე სალამანდრებს აგიზგიზებულ ნაკვერჩხალზე დაერთოთ.
          ქსოვილში სხვადასხვა პატიოსანი თვალი - ნათელი თუ მუქი - ჩაეყოლებინათ,
          რომლის თვისებებსაც ვერ აღგიწერთ. ამ მუნდირის მატარებელი კაცი ტრფობასა
          და გმირულ დიდებას ელტვოდა, რადგან ყველა ის სამკაული, რომელიც მას
          ამშვენებდა, ქალბატონებისგან მიეღო საჩუქრად. მისი გული იმ სიამაყესა და
          მედიდურობას აღევსო, ტრფობა რომ სძენს მოტრფიალეს. თავის გმირულ საქმეთა
          ნიშნად მუზარადს ეციდემონის (Ecidemon) გერბი უმშვენებდა, იმ ცხოველისა,
          რომლის გესლიც ყველა ცოცხალ არსებას კლავს. ისეთ საუცხოო აბრეშუმის
          ფარჩას, მის ცხენზე რომ იყო გადაფარებული არც თოფედიზიმონტსა და
          აზიგარციონში ამზადებენ და არც თასმესა თუ არაბეთში. ეს მოუნათლავი
          დიდებული ერთი ქალბატონის გულის მოსაგებად იბრძოდა; ამიტომაც იყო ასე
          ბრწყინვალედ აღკაზმული. ტრფობას შეეპყრო მისი მედიდური გული და
          აეძულებინა ებრძოლა ქალის სიყვარულის მოსაპოვებლად. ამ შეუპოვარ ჭაბუკს
          ტყის სიახლოვეს, ბუნებრივ ნავსადგურში ჩაეშვა ღუზა. ოცდახუთკაციანი
          რაზმი, რომელშიც ერთ ენაზე მოლაპარაკე ორი მებრძოლიც კი არ ერია, მის
          ძლევამოსილებას ადასტურებდა, ვინაიდან მას მართლაც ოცდახუთი ქვეყანა
          ემორჩილებოდა, დასახლებული მავრებითა და სარაცინებით. მის ლაშქარში,
          რომელიც შორეული ქვეყნების მებრძოლებს აერთიანებდა, უამრაც საკვირველ
          იარაღს ნახავდი. თავად მას, ამალის გარეშე, უმიზნოდ და უანგარიშოდ
          შეეჭენებინა ტყეში ცხენი, სავარაუდოდ იმისთვის, რომ რამე ფათერაკს
          გადაწყდომოდა. და რადგან ამ ორივე მეფეს ხიბლავდა ამგვარი თავისუფლება,
          მეც მივანენებ მათ თავს; დაე, შეერკინონ ერთმანეთს, გამარჯვებულის
          დიდების მოსაპოვებლად. თუმცა პარციფალი მთლად მარტოდმარტო არ ყოფილა. მას
          თან ახლდა მისი შეუპოვრობა, რის გამოც ისე მამაცურად იბრძოდა, რომ ყველა
          ქალბატონს ხოტბა უნდა შეესხა მისთვის, თუკი ქარაფშუტულად არ მოჰყვებოდა
          საწინააღმდეგოს მტკიცებას. აქ ორი ვაჟკაცი ერკინებოდა ერთმანეთს:
          კრავივით სათნო და ლომივით ძლიერი! აჰ, რატომ არ უჩანს ამ ამბავს ბოლო?
          რატომ უნდა შეტაკებოდნენ ეს გმირები ერთმანეთს და ასე უმიზეზოდ და
          უსაფუძვლოდ ბრძოლა რად უნდა გაემართათ? მართალი რომ გითხრათ, მე
          პარციფალს უფრო ვგულშემატკივრობ, და იმედი მაქვს, რომ გრაალის ძალა და
          სიყვარული დაიცავენ. ის ხომ ორივეს უშურველად და თავდაუზოგავად
          ემსახურებოდა. ჩემი პოეტური ოსტატობა არ არის საკმარისი, ეს ბრძოლა
          დაწვრილებით რომ აღვწერო. ერთმანეთის დანახვისას ორივე მებრძოლმა თვალი
          დააკვესა; და თუ გულები სიხარულით აუძგერდათ, ამას მწუხარების ჩრდილიც
          ახლდა თან. ამ ორიდან თითოეულს, მეორის გული ედო მკერდში: ისინი
          ერთმანეთის ახლობლები იყვნენ, მიუხედავად იმისა, რომ ერთმანეთს არ
          იცნობდნენ. ჩემი ნება რომ იყოს მე ამ წარმართსა და ქრისტიანს
          გავაშველებდი, მაგრამ ამის გამო ორივე გამიწყრებოდა. მათი ეს მტრული
          შეტაკება ყველა კეთილმა ქალბატონმა უნდა იგლოვოს, რადგან ორივე თავს
          სწირავდა და სიცოცხლეს თმობდა მისი სატრფოს გამო. ღმერთმა ქნას, ეს
          ბრძოლა კეთილად დამთავრდეს და სიკვდილი არცერთს ეწიოს! ლომის ბოკვერი
          დედამ მკვდრად შობა და მხოლოდ მამის ღრიალმა გამოაცოცხლა. ამ ორივე გმირს
          იმთავითვე აღაფრთოვანებდა საბრძოლო ყიჟინა და თან სდევდა გამარჯვების
          დიდება ურიცხვ შერკინებაში. როცა ბრძოლას იწყებდნენ, დარწმუნებული უნდა
          ყოფილიყავი, რომ მრავალი შუბი დაილეწებოდა. ორივე საგანგებოდ მოემზადა:
          მკვიდრად და გამართულად მოაჯდა უნაგირს და განარბენის შემდეგ ცხენს დეზი
          ჰკრა. მათ სადავე აუშვეს, დაამოკლეს, ეტაკნენ ერთმანეთს და თვალი თვალში
          გაუყარეს. ამ ბრძოლაში დაილეწა მტკიცე შუბები, მაგრამ არცერთი
          შეტორტმანებულა და არც წონასწორობა დაუკარგავს რომელიმეს; შუბის ნაფოტები
          კი ჰაერში დაბზრიალდა. წარმართი რისხვამ შეიპყრო, მეტოქეს ძვრა რომ ვერ
          უყო. ვისაც კი შეტაკებია, უნაგირზე თავი ვერავის შეუმაგრებია. ხმლითაც თუ
          შეებრძოლნენ ერთმანეთს? რასაკვირველია! მალევე იშიშვლეს ბასრი ხმლები და
          ერთმანეთს ხმალაობის ხელოვნებასა და სიმამაცეში გაეჯიბრნენ! ეციდემონს
          ისეთი დარტყმები მიადგა, რომ მუზარადს სავალალოდ გაუხდა საქმე. ცოტა
          ხანში ცხენები დაიქანცნენ და ოფლში გაიღვარნენ, მაგრამ მხედრები მაინც
          შეუპოვრად იწევდნენ ერთმანეთისკენ. ბოლოს ორივე ცხენიდან ჩამოხტა და
          მაშინღა დაიწკრიალეს რიგიანად ხმლებმა. წარმართი ნათელღებულს არ
          ეპუებოდა. „თასმე!“ - ეს იყო მისი საბრძოლო ყიჟინა. ხოლო როცა შესძახებდა
          „ტაბრონიტ!“, ერთი ნაბიჯით წინ მიიწევდა. თუმცა სიჩაუქეში მას არც
          ქრისტიანი ჩამორჩებოდა; ორივე მებრძოლი ერთმანეთს ტოლს არ უდებდა ამ
          ხელჩართულ ბრძოლაში. და, აი, ბრძოლამ იმ წერტილს მიაღწია, როდესაც ვეღარ
          დავდუმდები და ვიტყვი იმას, რაც სათქმელია: მე გულწრფელად უნდა დავიჩივლო
          მათი ორთაბრძოლის გამო, რამეთუ ერთმანეთს გახელებით ებრძოდა ერთი
          სისხლისა და ხორცის მქონე ორი მებრძოლი. ორივე ერთი კაცის შვილი იყო და
          ეს კაცი სალი კლდე იყო სწორუპოვარი ერთგულებისა. წარმართი განუხრელად
          იდგა ტრფობის სამსახურში, რაც მის გულს საბრძოლო სიმტკიცესა და
          მგზნებარებას სძენდა. ის გმირული დიდების მოსაპოვებლად იბრძოდა დედოფალ
          სეკუნდილეს სამსახურში, რომელსაც მისთვის თავისი სამეფო ტრიბალიბოტი
          გადაელოცა. დედოფალი იყო მისი ფარი ცხარე ბრძოლაში; სატრფოს გახსენება
          წარმართს ძალას მატებდა. ქრისტიანზე რაღა გიამბოთ? ტრფობის ძალმოსილება
          რომ არ ეღიარებინა, ამ შერკინებაში უთუოდ დაიღუპებოდა წარმართის ხელით.
          დაიფარე ის, ძლევამოსილო გრაალო და შენც, მომაჯადოებელო კონდვირამურს!
          კაცმა, რომელიც თქვენ ორივეს გემსახურებათ, უმძიმესი გამოცდა უნდა
          გამოიაროს. წარმართი ისეთი გაშმაგებით იქნევდა ხმალს და ზოგი დარტყმა ისე
          ძლიერი იყო, რომ ამან პარციფალი მუხლზეც კი დასცა. შეიძლება ისიც კი
          ითქვას, რომ ორივე გააფთრებით იბრძოდა, თუ საერთოდაც შესაძლებელია, რომ
          ამ შემთხვევაში ორ მებრძოლზე ვილაპარაკოთ. სინამდვილეში, ისინი ერთნი და
          განუყრელნი იყვნენ, რადგან ჩემი ძმა და მე ისეთივე განუყრელი ერთიანობა
          ვართ, როგორიცაა ცოლ-ქმარი. წარმართმა ქრისტიანი შავ დღეში ჩააგდო. მისი
          ფარი ასბესტის მერქნისა იყო (Asbestholz), რომელიც არც ლპება და არც
          იწვის. მინდა დაგარწმუნოთ, რომ ქალი, რომელმაც ეს ფარი უბოძა, მთელი
          გულით ეტრფოდა მას. ფარის გუმბათის სარტყელი ნაირფერი პატიოსანი თვლებით
          შეემკოთ, აღტაცებაში რომ მოჰყავდა მნახველი: მასზე ფირუზი, ქრიზოპრაზი,
          ზურმუხტი და ლალი ელვარებდა. თავად ფარის გუმბათზე კი ბრწყინავდა ქვა,
          რომელსაც წარმართნი ანტრაქს უწოდებენ, ჩვენთან კი წითელი ძოწის სახელითაა
          ცნობილი. დედოფალ სეკუნდილეს, ვისი კეთილგანწყობის მოპოვებაც მისი
          ცხოვრების საზრისი და მისწრაფება იყო, ტრფობის დასტურად, ეს მითიური
          ცხოველი ეციდემონი შეერჩია მის გერბად და მფარველად. და ამ გერბს ის
          დედოფლის სურვილის თანახმად ატარებდა. აქ ერთგულება ერთგულებას
          უპირისპირდებოდა; სიყვარულის გამო ორივე თავგანწირულად იბრძოდა, საკუთარი
          მკლავის ანაბარა დარჩენილი. ქრისტიანს ბედი იმ ღმერთისთვის მიენდო,
          რომელზედაც ტრავიცენტმა ურჩია გამოთხოვებისას, რომ მისთვის მიემართა
          შემწეობისთვის, რამეთუ ის იყო გასაჭირში კაცის შემწე და მფარველი. მაგრამ
          წარმართი უჩვეულო ძალის პატრონი იყო. ერთ შესძახებდა „ტაბრონიტ!“ - ასე
          ერქვა ქვეყანას კავკასიაში, სადაც დედოფალი სეკუნდილე ცხოვრობდა - და
          ახალი ძალით ფრთაშესხმული თავს აცხრებოდა მას, ვინც აქამდე უვნებლად
          გამოსულა უთანასწორო ბრძოლიდან, არასდროს დამარცხებულა, მრავალი კი
          დაუმარცხებია. ორივე საბრძოლო ოსტატობის ყველა წესის დაცვით იბრძოდა.
          თითოეულის ხმალი საშინელი ზუზუნით კვეთდა ჰაერს და მეტოქის მუზარადს
          ცეცხლოვან ნაპერწკლებს აყრევინებდა. უფალმა დაიფაროს გახმურეტის ძენი!
          ამას მე ორივეს ვუსურვებ, ქრისტიანსაც და წარმართსაც, რადგან, როგორც
          გითხარით, ისინი ერთნი, ერთი ფუძისა იყვნენ. თავადაც ამ აზრისა
          იქნებოდნენ, ერთმანეთი რომ ეცნოთ. მაშინ ასე მაღლა არ აწევდნენ თამასას,
          რადგან ამ ბრძოლისას საქმე, არც მეტი, არც ნაკლები, სიხარულს,
          ბედნიერებასა და პატივს ეხებოდა ერთდროულად! ვინც ამ ბრძოლაში
          გამარჯვებას მოიპოვებდა, თუკი მას ერთგულება რამედ უღირდა, ქვეყნად
          ყოველგვარი სიხარული მოესპობოდა და სამარადისო მწუხარებისთვის
          გაიწირებოდა. რა გაღელვებს, პარციფალ! თავი რომ გადაირჩინო, შენი წრფელი
          და მშვენიერი მეუღლე გაიხსენე! წარმართს ორი მშველელი ჰყავდა, მუდმივად
          რომ განუახლებდა გმირულ ძალას: ერთი იყო ტრფობა, მის გულს რომ აღავსებდა,
          მეორე კი პატიოსან თვალთა ძალმოსილება, ძალასა და მხნეობას რომ მატებდა!
          მე ის მანაღვლებს, რომ ქრისტიანს სულ უფრო ელეოდა ძალ- ღონე მეტოქის
          თავდასხმებისა და მძლავრად მოქნეული ხმლისაგან. და თუ შენ, გულადო
          პარციფალ, ამ ბრძოლაში არც კონდვირამურსმა გაგიწია თანადგომა და არც
          გრაალმა, გაიხსენე შენი საყვარელი, მშვენიერი ვაჟები - კარდაიცი და
          ლოენგრინი, რომელთაც ასე ნაადრევად ვერ დააობლებ! ორივეს მკერდქვეშ
          ატარებდა კონდვირამურსი, ბოლოჯერ რომ ჩაიკარი გულში. კაცისთვის კი წრფელი
          სიყვარულის ნაყოფთა არსებობაზე დიდი ბედნიერება რა უნდა იყოს! ქრისტიანს
          ძალა მოუზღვავდა. ეს იმ დროს მოხდა, როცა მან თავისი მეუღლე დედოფალი და
          მისი ტრფობა გაიხსენა, ოდესღაც პელრაპაირესთან ბრძოლით რომ მოიპოვა, როცა
          ხმლებით ხელჩართულ ბრძოლაში კლამიდეს მუზარადიდან სულ ნაპერწკლები
          აყრევინა. ახლა „ტაბრონიტი“ და „თასმე“ საპირისპირო ყიჟინამ გადაფარა,
          რადგან პარციფალმა დასჭექა: „პელრაპაირ!“ კონდვირამურსი, ოთხი სამეფოს
          გავლით, დროულად მივიდა თავისი ქმრთან და სიყვარულის ძალმოსილება ააფარა
          ფარად. აწ კი გაფრინდა წარმართის ფარის ნაფლეთები - ალბათ ასობით მარკის
          ღირებულებისა! მაგრამ მის მუზარადზე ძლიერი დარტყმისას გაჰავიესული ბასრი
          ხმალიც გადატყდა. მძლავრმა დარტყმამ ეს უშიშარი, ძლევამოსილი უცხოელი
          შეაბარბაცა და მუხლზე დასცა, მაგრამ ღმერთმა არ ინება, რომ იარაღი,
          რომელიც პარციფალმა, თავისი მიამიტობის გამო, მკვდარ ითერს აართვა, მის
          ამჟამინდელ პატრონს კვლავ მომსახურებოდა. წარმართი, რომელიც მეტოქის
          მოქნეულ ხმალს არასდროს დაუგდია ძირს, სასწრაფოდ წამოხტა. ბრძოლის ბედი
          ჯერაც არ იყო გადაწყვეტილი: მხოლოდ ღმერთის ნება იყო, მსჯავრი გამოეტანა
          და ორივე ეხსნა სიკვდილისაგან. ეს სულგრძელი წარმართი მეტოქეს თავაზიანად
          გამოელაპარაკა ფრანგულ ენაზე, რომელსაც სრულყოფილად ფლობდა, თუმცაღა
          არაბული აქცენტით საუბრობდა: „უშიშარო მეომარო, ახლა შენ ხმლის გარეშე
          მოგიწევს, შემებრძოლო. მაგრამ ასეთი ბრძოლა არავის მოუტანს დიდებას!
          შეჩერდი, გულადო რაინდო და მამცნე, ვინ ხარ! ჭეშმარიტად, შენ მე,
          უძლეველს, ბოლოს უთუოდ დამამარცხებდი, ხმალი რომ არ გადაგტეხოდა! მოდი,
          დროებით დავზავდეთ, ვიდრე ორივე სულს მოვითქვამთ.“ ისინი მდელოზე
          ჩამოსხდნენ. ვაჟკაცობასა და ზრდილობაში ერთმანეთს ტოლს არ უდებდნენ,
          ორივე მამრულ ძალთა გაფურჩქვნის ასაკში იდგა; რაინდული შერკინებისთვის
          არც ძალზე ნორჩი და არც ხნიერი იყო. წარმართმა უთხრა ქრისტიანს:
          დამიჯერე, გმირო, რაც ცოცხალი ვარ, კაცი არ შემხვედრია, შენზე მეტად რომ
          იმსახურებდეს იმ პატივსა და დიდებას, რომელიც ბრძოლით მოიპოვება! გამანდე
          შენი სახელი და ვინაობა! ნაცნობობა შენისთანა გულად კაცთან მთელ ჩემს
          მოგზაურობად ღირდა!“ მიუგო ჰერცელოიდეს ძემ: „შიშის გამო პასუხის გაცემას
          ჩემგან არავინ უნდა მოელოდეს. მე ქედს არავის მოვუხრი!“ თასმელი წარმართი
          შეეკამათა: „რახან ასეა, პირველად მე დავასახელებ ჩემს სახელს და
          გაუგებრობასაც თავიდან ავიცილებთ. მე გახლავართ ანჟუელი ფაირეფიცი,
          ძლევამოსილი მბრძანებელი, რომელსაც მრავალი ქვეყანა უხდის ხარკს.“ როცა
          პარციფალმა ეს მოისმინა, უთხრა წარმართს: „რა უფლებით უწოდებთ თავს ანჟუს
          მბრძანებელს? ანჟუ მე ვიმემკვიდრე; მთელი მისი მიწები, ციხესიმაგრეები და
          ქალაქები მე მეკუთვნის! ბატონო, ძალიან გთხოვთ, სხვა სახელი შეირჩიეთ! რა
          ძალა უნდა იხმაროთ, რომ მე ჩემს სამეფოსა და მის ტურფა დედაქალაქ
          ბეალცენანს შეველიო. თუ ჩვენგან რომელიმე არის ანჟუს ბატონ-პატრონი, ეს
          მხოლოდ და მხოლოდ მე გახლავართ, ჩემი გვარიშვილობის ძალით! თუმცაღა, მე
          მაცნობეს, რომ წარმართთა ქვეყანაში ცხოვრობს უშიშარი გმირი, რომელსაც
          სიყვარულის სახელით გამართულ რაინდულ ორთაბრძოლებში მრავალგზის
          მოუპოვებიაო მხედრული დიდება. აი ეს, წარმართთა შორის ცნობილი და
          სახელმოხვეჭილი კაცი გახლავთ ჩემი ძმა, ბატონო ჩემო!“ და პარციფალმა
          განაგრძო: „დამანახვეთ თქვენი სახე და მე გეტყვით, ნამდვილად თუ ის ხართ,
          ვინც ოდესღაც აღმიწერეს. მენდეთ და სახე გაიშიშვლეთ! მერწმუნეთ, თითს არ
          დაგაკარებთ, ვიდრე მუზარადს ისევ არ დაიხურავთ.“ წარმართმა რაინდმა
          მშვიდად მიუგო: „შენი თავდასხმისა არ მეშინია. სრულად აღუჭურველი რომც
          ვიყო, მე მთელი ხმალი მაქვს, შენი კი გადატეხილია. ვერანაირი საბრძოლო
          ოსტატობა ვეღარ გიხსნის გარდაუვალი სიკვდილისაგან, მე თუ არ დაგინდე. თუ
          მაინც სცდი ბედს და შემებრძოლები, ჩემი ხმალი შენს რკინის აბჯარს
          გაჰკვეთს და მკერდს გაგიპობს!“ და ეს ძლიერი, ფიცხელი გმირი ჭეშმარიტად
          დიდსულოვნად მოიქცა. მან შესძახა: „ხმალი არცერთ ჩვენგანს უნდა ჰქონდეს
          ხელთ!“ და მამაცმა გმირმა თავისი მახვილი შორს, ტყის სიღრმეში მოისროლა,
          თან დასძინა: „თუ ბრძოლას განვაახლებთ, უპირატესობა არავის უნდა
          გააჩნდეს!“ ძლევამოსილმა ფაირეფიცმა განაგრძო: „თუ შენ მართლაც გყავს
          ძმა, მაშინ დაუფარავად და პატიოსნად მითხარი, როგორ აღგიწერეს მისი
          სახება!“ ჰერცელოიდეს ვაჟმა მიუგო: „ის დაწერილ პერგამეტს შეადარეს,
          თეთრი და შავი ლაქებით; ასე აღმიწერა მე ის ესკუბამ!“ წარმართმა
          სიხარულით შესძახა: „ეს მე ვარ!“ ორივემ ერთდროულად მოიძრო მუზარადი და
          ჯაჭვის პერანგი და პარციფალი მისი ცხოვრების უძვირფასესი და უმშვენიერესი
          აღმოჩენის წინაშე წარდგა. მან მყის იცნო წარმართის შავ-თეთრი კაჭკაჭივით
          ორფერა სახე და ძმები ერთმანეთს მისცვივდნენ და მათ ხვევნა-კოცნას ბოლო
          არ უჩანდა. მოყვრობა გაცილებით მოუხდათ, ვიდრე მტრობა; მათი ბრძოლა
          დამეგობრებითა და სიყვარულით დაბოლოვდა! და წარმართმა სიხარულით შესძახა:
          რა ბედნიერი ვარ, რომ ბოლოს და ბოლოს, ჩემი ძმის ნახვა მეღირსა!
          მადლობელი ვარ ჩემი ღმერთებისა! პირველ რიგში ვადიდებ ჩემს ღვთაება
          იუნონასა და ჩემს ძლევამოსილ ღმერთს იუპიტერს, რომელმაც ასე
          გამაბედნიერა! ღმერთებო და ღმერთქალებო! თქვენს ყოვლისშემძლეობას მე აწ
          და მარადის შევასხამ ხოტბას! კურთხეულ იყოს პლანეტათა ნათელი, რომელთა
          ნიშნის ქვეშაც ეს ხეტიალი წამოვიწყე, რადგან ამან საბოლოოდ შენამდე
          მომიყვანა, ამ საშინელ, მაგრამ ესოდენ ღირსეულ გმირთან, რომლის ხელმაც
          თითქმის მანანა ეს ჩემი წამოწყება! კურთხეულ იყოს ჰაერი, რომელიც
          გარემომიცავს და ცვარ-ნამი, რომელიც დღევანდელ დღეს დამეპკურა! ჰოი, შენ,
          ტრფობის წმინდა გასაღებო! რა ბედნიერია ყოველი ქალი, ვისაც კი შენი ხილვა
          ეღირსება!“ „საუცხოოდ საუბრობთ. გულით ვისურვებდი, ამაზე უკეთ შემძლებოდა
          თქვენი შექება! მაგრამ, სამწუხაროდ, თქვენსავით მჭევრმეტყველი არ ვარ,
          რათა თქვენს გმირულ დიდებას საკადრისად შევასხა ხოტბა. უწყის უფალმა,
          კეთილი ნების ნაკლებობა აქ არაფერ შუაშია! ჩემი გულის თითოეული სიმი
          მკარნახობს, თქვენი სადიდებელი სიმღერა შემოვძახო, რადგან ზუსტად ვიცი,
          რომ ისეთ გასაჭირში ჯერ არცერთ რაინდს ჩავუგდივარ, თქვენ რომ ჩამაგდეთ.“
          პარციფალის ამ სიტყვების შემდეგ თქვა ძლევამოსილმა ფაირეფიცმა:
          „კეთილშობილო გმირო, ჭეშმარიტად, იუპიტერის ნაოსტატარი ხარ! მაგრამ
          უცხოსავით „თქვენობით“ ნუღა დამელაპარაკები. ჩვენ ერთი მამის შვილები
          ვართ.“ ასე რომ, ძმურად სთხოვა პარციფალს, თქვენობით ლაპარაკს შეშვებოდა
          და მისთვის შენობით მიემართა. ამ თხოვნამ პარციფალი შეაცბუნა და მან
          თქვა: „ძმაო, თქვენ ბარუკივით ძლევამოსილი ბრძანდებით და გარდა ამისა,
          ჩემზე უფროსიც ხართ. ჩემი ახალგაზრდობისა და ხელმოკლეობის გამო თავს
          შევიკავებ შენობით ლაპარაკისგან, რათა ზრდილობის წესებს არ გადავიდე.“
          ენაწყლიანმა ტრიბალიბოტელმა წარმართმა ადიდა მისი ღმერთი იუპიტერი და
          ხოტბა შეასხა ღმერთქალ იუნონას, რომ მათ ზღვაზე ქარიშხალი მოავლინეს,
          აიძულეს ისა და მისი ჯარი ხმელეთზე გადმოსულიყვნენ და ამით მისი ძმასთან
          შეხვედრა განაპირობეს. ძმები კვლავ მდელოზე ჩამოსხდნენ და ერთმანეთთან
          გულითადი საუბარი გააბეს. წარმართმა თქვა: „მე შენ ორ მძლავრ სამეფოს
          გადმოგილოცავ. ამიერიდან ისინი შენ დაგემორჩილება. ესაა ზაზამანკისა და
          აცაგუკის სამეფოები, რომელიც მამაჩვენმა დაიქვემდებარა, როდესაც მეფე
          იზენჰარტი დაიღუპა. ის უშიშარი და უნაკლო რაინდი იყო. სხვათა შორის, მის
          მიმართ საყვედურსაც არ დავიშურებ, ასე ნაადრევად რომ მიმატოვა და
          დამაობლა. ბრაზი მის მიმართ დღემდე არ გამნელებია. მისი მეუღლე, რომელმაც
          მე გამაჩინა, მასზე და მის სიყვარულზე დარდს გადაჰყვა. მიუხედავად ამისა,
          სიამოვნებით გავიცნობდი. როგორც მსმენია, მას ვერცერთი რაინდი უდებსო
          ტოლს. ეს სახიფათო მგზაურობაც მისი გულისთვის წამოვიწყე.“ პარციფალმა
          სიტყვა ჩამოართვა: „ის მეც არასოდეს მინახავს, თუმცა ყველგან გაიძახიან,
          დიდებული სარაინდო საქმეები აქვს ჩადენილი, უამრავ ბრძოლაში გამარჯვებით
          მოიპოვა დიდება და გაითქვა სახელიო. ის უზადო რაინდი იყო და მუდამ იდგა
          მანდილოსანთა სამსახურში. და ვინც ერთგულებას აფასებს, ის გულწრფელად
          ადიდებდა მას. უკიდეგანო ერთგულება, რაც დღემდე პატივს მიაგებს
          ქრისტიანს, მისი გამორჩეული თვისება იყო; ღალატი და ორპირობა მისი
          ბუნებისთვის უცხო იყო. მარადჟამ წრფელი გული მუდამ სწორ გზაზე აყენებდა
          მას. ამაში ყველა ადამიანი მარწმუნებს, ვინც კი იცნობდა იმ კაცს, თქვენ
          რომ დაეძებთ. მჯერა, თქვენც დიდად დააფასებდით, ცოცხალი რომ იყოს, რადგან
          ის მუდამ სახელის მოხვეჭას ელტვოდა. და სწორედ რაინდული მსახურების
          აღსრულებისას, ამ გულთამპყრობელმა ყველა მანდილოსნისა, მეფე იპომიდონთან
          ორთაბრძოლა გამართა ბაღდადის სიახლოვეს. იქ დასრულდა სიყვარულის სახელით
          მებრძოლის სასიქადულო ცხოვრება. იმ ორთაბრძოლაში დავკარგეთ კაცი,
          რომლისგანაც ორივე წარმოვდგებით.“ „რა საშინელი უბედურებაა!“ შესძახა
          წარმართმა. „მამაჩემი მკვდარია! ერთდროულად დამაცხრა თავს მწუხარებაცა და
          სიხარულიც. ერთსა და იმავე წამს მე სიხარული დავკარგე და სიხარული ვპოვე!
          ეჭვგარეშეა, რომ ჩვენ, მამაჩვენი, შენ და მე, ჩვენი სამობის მიუხედავად,
          მაინც განუყრელი ერთიანობა ვართ და ნებისმიერი გონიერი ადამიანი,
          პატიოსანი განსჯის შედეგად, აღიარებს, რომ სისხლისმიერი კავშირი მამასა
          და შვილებს შორის, ბევრად მჭიდროა სხვა ნათესაურ კავშირებზე. აქ შენ
          შენსავე თავს ებრძოდი, და მეც ჩემი თავისვე წინააღმდეგ გავმართე ბრძოლა!
          ჩემს თავს ვუქადდი სიკვდილს, თუმცა შენ გაბედულად დაიცავი ჩემი სიცოცხლე.
          იუპიტერ, დაიხსომე ეს სასწაული! შენი ძალა შეგვეწია ჩვენ და მან გვიხსნა
          სიკვდილისაგან!“ პარციფალისგან პირშექცევით თან ტიროდა და თან იცინოდა.
          წარმართს ღვარად სდიოდა ცრემლი, ისე, ვით ნათლისღების თაყვანისცემისას
          ხდება ხოლმე. ნათლობამ ჩვენ, უპირველესად, ხომ ერთგულებაში უნდა
          გაგვწაფოს, რამეთუ ახალ აღთქმას ქრისტეს სახელი ჰქვია, ხოლო ქრისტე
          თავადაა ერთგულება. წარმართმა განაგრძო: „აქ დიდხანს ნუღა ვისხდებით!
          მოკლე მანძილი გვაქვს გასავლელი იქამდე, სადაც მე უზარმაზარი ჯარი
          დავტოვე, იუნონამ ქარიშხლით რომ უცვალა გეზი, ამ მიწაზე მოიყვანა და აქ
          დააბანაკა, რათა მე და შენ ერთმანეთს შევყროდით. მერწმუნე, არ ვაზვიადებ:
          იქ ურიცხვ წარჩინებულ ადამიანს წარმოგიდგენ, მორჩილად რომ მემსახურება.
          წამომყევი, ერთად მივიდეთ ბანაკში!“ პარციფალმა მიუგო: „ნუთუ იმხელა
          ძალაუფლება გაქვთ ქვეშევრდომებზე, რომ ისინი მთელი დღე და კიდევ მეტი
          ხანიც ფეხმოუცვლელად დაგელოდებიან?“ „ეს საკითხავიც არ არის!“ განუმარტა
          წარმართმა. „ნახევარი წელიც რომ მივატოვო, ყველა - დიდგვაროვანი თუ
          უბრალო მეომარი - უცილობლად დამელოდება და ადგილიდან დაძვრას ვერ
          გაბედავს. ნავსადგურში მდგომ ხომალდებზე უამრავი სურსათ-სანოვაგეა. კაცსა
          თუ ცხენს ხმელეთზე ნაბიჯის გადმოდგმაც კი არ დასჭირდება, ერთი ისაა,
          მტკნარი წყალი თუ შემოაკლდებათ ანდა სუფთა ჰაერზე გასეირნებას თუ
          მოინდომებენ.“ მაშინ პარციფალმა უთხრა ძმას: „რახან ასეა, მაშ, გამაცანით
          თქვენი დიდებული მოდგმის უმშვენიერესი მანდილოსნები და სახელოვანი
          რაინდები. აქვე ახლომახლო ბრეტონელი ართურია დაბანაკებული, უამრავ
          დიდგვაროვანთან ერთად; მე მათ მხოლოდ დღეს დავშორდი. იქაც ურიცხვ
          მომხიბლავ, მშვენიერ ქალბატონს შევხვდებით.“ რადგან სიტყვა ქალბატონებზე
          ჩამოვარდა, რომელთაც წარმართი თავის სიცოცხლეზე მეტად აფასებდა, მან
          სწრაფადვე მიუგო: „მაშ, გამიძეხი იქ! მაგრამ ჯერ შემდეგ კითხვაზე
          მიპასუხე: ართურთან ჩვენს ნათესავებს ხომ უეჭველად შევხვდებით? ართურზე
          მსმენია, ღირსეულად ცხოვრობს და დიდი სახელი აქვს მოხვეჭილიო.“ ამაზე
          პარციფალმა უპასუხა: „ჩვენ იქ უმშვენიერეს ქალბატონებს ვიხილავთ. ჩვენი
          იქ მისვლა ფუჭი არ აღმოჩნდება, რადგან იქ შევხვდებით წარჩინებულ ხალხს,
          ჩვენს ახლო ნათესავებს, ვისთანაც საერთო ფესვი და ძირი გაგვაჩნია, მათ
          შორის ბევრი გვირგვინოსანიც ურევია!“ ასე რომ იმ ადგილას დიდხანს აღარ
          შეყოვნებულან. პარციფალმა ხელი დაავლო თავისი ძმის ხმალს და ის ქარქაშში
          ჩააგო. ყოველგვარ მტრობას ბოლო მოღებოდა. შესანიშნავ გუნებაზე მყოფი
          ძმები ცხენებს მოახტნენ და იქაურობას გაეცალნენ. ვიდრე თავად მივიდოდნენ
          ართურთან, ბანაკამდე უკვე მიეღწია ცნობას მათი შეტაკების შესახებ. მთელ
          ჯარს დაწყვეტოდა გული, იმ დილით ქველი პარციფალი ასე გამოუმშვიდობებლად
          რომ წასულიყო ბანაკიდან. ართურმა გარკვეული თათბირის შემდეგ გადაწყვიტა,
          რვა დღე მოეცადათ პარციფალისთვის და ეს ადგილი არ მიეტოვებინათ.
          ამასობაში გრამოფლანცის ლაშქარიც მოსულიყო და მათთვისაც ურიცხვი მდიდრული
          კარავი გაეშალათ, ამ ამაყსა და წარჩინებულ ხალხს თავი სასიამოვნოდ რომ
          ეგრძნო. ამისთანა მშვენიერი და მყუდრო გარემო ოთხი პატარძლისთვისაც კი არ
          შეუქმნიათ. ამ დროს შასტელ მარვილიდან შიკრიკმა მოაჭენა ცხენი და მოიტანა
          ცნობა, რომ ჯადოსნური სვეტის სათვალთვალოდან ერთ ორთაბრძოლას მიადევნეს
          თვალი, რომელსაც დაეჩრდილა ყველა შერკინება, რაც კი აქამდე უნახავთ. ეს
          ცნობა მან გავანს გადასცა, რომელიც ართურის გვერდით იჯდა. რაინდები
          საგონებელში ჩავარდნენ, რადგან ვერ მიმხვდარიყვნენ, თუ ვის გაემართა ეს
          ბრძოლა. მაგრამ ართურს ბევრი არ უფიქრია და მან განაცხადა: „მე მგონი, იმ
          ორიდან ერთს ვიცნობ. ის ჩემი დისწულია კანვალუადან, რომელმაც დღეს
          დილაადრიან დაგვტოვა.“ სწორედ ამ წამს პარციფალმა და ფაირეფიცმაც
          მოაგელვეს ცხენები. მათ ფარ-მუზარადს ცხარე ბრძოლის შემდეგ,
          რასაკვირველია, ხმლის კვალი დამჩნეოდა. ორივეს ხელი ჰქონდა გაწაფული
          საბრძოლო ოსტატობაში. როდესაც მათ ართურის კარავთან მიაჭენეს ცხენები,
          ფაირეფიცის მდიდრულმა აღკაზმულობამ ყველა აღაფრთოვანა. თუმცაღა ვრცელი
          მინდორი უამრავ კარავს დაეფარა, მათ პირდაპირ გავანის ბანაკში მთავარ
          კარავს მიაშურეს. მათ გულითადად თუ შეეგებნენ? რაღა თქმა უნდა! გავანი,
          რომელმაც ართურის კარვიდან დაინახა, თუ საით აეღოთ გეზი სტუმრებს, უმალ
          გამოეგება მათ და სიხარულით მიესალმა. რადგან ორივე ჯერაც აბჯარასხმული
          იყო, გავანმა ბრძანა, დაუყოვნებლივ აეხადათ მათთვის აბჯარი. ცხოველი
          ეციდემონი ამ ბრძოლას სავალალო მდგომარეობაში ჩაეგდო, წარმართის მანტიაც
          პარციფალის მოქნეულ ხმალს ძალზე შეელახა. ეს სარანთასმული აბრეშუმის
          მანტია პატიოსანი ქვებით იყო შემკული. მის შიგნით ფაირეფიცს ეცვა
          ძვირფასი, ფერადი ნაქარგობით დამშვენებული, თოვლივით თეთრი მუნდირი, ისიც
          ურიცხვი პატიოსანი თვლით შემკული. ქსოვილი სალამანდრებს დაერთოთ
          აგიზგიზებულ ცეცხლზე. ეს უძვირფასესი სამოსელი მისთვის დედოფალ
          სეკუნდილეს ეჩუქებინა, როდესაც მასზე თავდავიწყებით შეყვარებულმა, მას
          თავისი ხელი და სამეფო უძღვნა. მას შემდეგ, რაც ფაირეფიცმა საგმირო
          საქმეებით, მის გულში ტრფობის ცეცხლი აღანთო, სეკუნდილეს გულისწადილიც ის
          იყო, რომ მისთვის მთელი თავისი ავლა-დიდება გადაელოცა. და ისიც მუდამ,
          ბედნიერებისა თუ უბედურების ჟამს, დედოფლის ყველა ნება-სურვილს
          სიამოვნებით აღასრულებდა. გავანმა ბრძანა, რომ ფაირეფიცის სამოსელსა და
          საჭურველს ძალზე მოფრთხილებოდნენ, რათა ეს ნაირფერი, ძვირფასი სამკაულები
          მის მოსასხამზე, ფარსა თუ მუზარადზე, არ დაზიანებულიყო. ღარიბი ქალის
          გასამდიდრებლად მარტო მუნდირიც კი კმაროდა, ისეთი ძვირფასი ქვებით იყო
          შემკული მთელი მისი სამოსი თუ აღჭურვილობა. დიდი სიყვარული ამშვენებს
          ადამიანს, როცა კეთილი ნება, სიმდიდრე და გემოვნება ერთმანეთს
          შეუწყვილდება. ამაყი და ძლევამოსილი ფაირეფიცი თავგამოდებით მსახურებდა
          მანდილოსანთა გულის მოსაგებად და ამისათვის უხვადაც ჯილდოვდებოდა.
          როდესაც აბჯარი ახადეს, მრავლისმნახველი რაინდებიც კი განაცვიფრა
          ფაირეფიცის უცნაურმა, შავ-თეთრად დაზოლილმა კანმა. „ბიძაშვილო“, მიმართა
          გავანმა პარციფალს, „წარმოგვიდგინე შენი თანმხლები. საკვირველი
          სანახავია, მსგავსი რამ არასდროს მინახავს.“ პარციფალმა მიუგო: „ის
          ისეთივე სისხლით ნათესავია შენი, როგორიც მე ვარ. ამის დასამოწმებლად
          გახმურეტის სახელის ხსენებაც კმარა. ჩვენ ზაზამანკის მეფე გვეახლა.
          მამაჩემმა იქ უთანასწორო ბრძოლაში დედოფალ ბელაქანეს ხელი მოიპოვა,
          რომელმაც ეს რაინდი მკერდქვეშ ატარა.“ გახარებულმა გავანმა წარმართს ხელი
          გადახვია და კოცნა და კოცნა. ძლევამოსილ ფაირეფიცს მთელი სხეული შავი და
          თეთრი ლაქებით ჰქონდა დაფარული, მხოლოდ ბაგე ჰქონდა ვარდისფერი. მისთვის
          და პარციფალისთვის გავანმა ძვირფასი ხავერდის ტანისამოსი მოატანინა.
          ამასობაში კარავში რამდენიმე უმშვენიერესი მანდილოსანი შემობრძანდა.
          ჰერცოგინიამ ჯერ კუნდრისა და სანგივეს დაუთმო რიგი და შემდეგ მანაც და
          არნივემაც სტუმარს მისასალმებელი ამბორი უძღვნეს. ფაირეფიცს ამ მშვენიერი
          ქალბატონების ხილვამ სიამოვნება მოჰგვარა. დარწმუნებული ვარ, მათმა
          შემოსწრებამ ის ძალიან გაახარა. გავანმა პარციფალს უთხრა: „ბიძაშვილო,
          შენი ფარისა და მუზარადის ნახვამ შემაშფოთა. როგორც ჩანს, შენ და შენს
          ძმას ფიცხელი ბრძოლა გადაგიტანიათ საკუთარი ტყავის დასაცავად. ვინ
          ჩაგაგდოთ ასეთ შავ დღეში?“ „ასეთი ცხარე ბრძოლა ჯერ არასდროს გამართულა“,
          თქვა პარციფალმა. „ჩემი ძმა გახლდათ ის კაცი, ვინც შემომიტია და მაიძულა,
          თავი დამეცვა. შეუპოვარი თავდაცვა საუკეთესო საშუალებაა სიკვდილისაგან
          თავდასახსნელად. ამ ნაცნობ უცნობს ხმალი მოვუქნიე და ამ დარტყმამ მტკიცე
          ხმალი შუაზე გადამიტეხა. და მაშინ მან დაამტკიცა, რომ სწორუპოვარი
          ვაჟკაცია, რადგან თავისი ხმალი შორს მოისროლა, რათა უპირატესობა არცერთ
          მხარე ჰქონოდა. მხოლოდ მოგვიანებით აღმოვაჩინეთ ჩვენი ნათესაობა. და
          მანაც წყალობის თვალით გადმომხედა; ამ სიკეთეს მე ერთგული მსახურებით
          გადავუხდი.“ „მეც მიამბეს ცხარე ბრძოლის შესახებ“, თქვა გავანმა. „შასტელ
          მარვილის სათვალთვალო სვეტიდან ჩანს ყველაფერი, რაც ექვსი მილის
          შემოგარენში ხდება. ეს რომ მოისმინა, ბიძაჩემმა ართურმა უყოყმანოდ თქვა,
          რომ ამ მებრძოლთაგან ერთი უთუოდ შენ იქნებოდი, ჩვენი მოყვარე
          კინგრივალსიდან. აწ კი ეს ვარაუდი, რომ ამ ბრძოლაში შენ მონაწილეობდი,
          თავადვე დაადასტურე. დამიჯერე, რასაც გეტყვი: ჩვენ აქ რვა დღე უნდა
          დაგლოდებოდით, ამიტომ დიდი ზეიმი მოვაწყოთ და ეს დრო ჩინებულად
          გავატაროთ. ვწუხვარ, რომ ერთმანეთს შეეტაკეთ, მაგრამ ჩემთან შეგიძლიათ
          კარგად დაისვენოთ. მას შემდეგ, რაც ერთმანეთი ბრძოლაში გამოსცადეთ, უკეთ
          გაიცნობდით ერთმანეთს. მაგრამ ახლა თქვენი მტრობა მოყვრობამ შეცვალა.“
          რადგან მის თასმელ ბიძაშვილს, ფაერეფიც ანჟუელს და მის ძმას იმ დღეს ჯერ
          ლუკმა არ გაეტეხათ, გავანმა ამჯერად ვახშმობა ადრე გაამართვინა. წრიულად
          განალაგეს მაღალი და გრძელი ლეიბები, ატლასის სქელი და რბილი
          გადასაფარებლებით, სიგრძე-სიგანეზე ძვირფასი აბრეშუმის არშიები რომ
          დაჰყვებოდა. აქვე გამოეფინათ კლინშორის საგანძურიც, რომელსაც ყველა
          აღტაცებაში მოეყვანა. იმასაც ამბობენ, რომ ოთხივე მხარეს ჩამოფარებული
          ყოფილა აბრეშუმნარევი უძვირფასესი ხალიჩები, რომელთა ძირშიც რბილი
          მუთაქები დაეწყოთ. სატრაპეზოდ მოწყობილი წრე იმდენად ვრცელი და ფართო
          ყოფილა, რომ იმ სივრცეში ექვსი კარავი თავისუფლად გაიმართებოდაო, თანაც
          ისე, რომ კარვების დასაჭიმი ბაწრები ერთმანეთში არ აიხლართებოდა. მაგრამ
          მე ნამდვილად არ მოვიქცეოდი ჭკვიანურად, ამ ყველაფრის ზედმიწევნით
          აღწერას რომ შევდგომოდი. გავანმა მაცნე გაგზავნა ართურთან იმის
          საუწყებლად, თუ ვინ სწვეოდათ; რომ მოსულიყო ის ძლევამოსილი წარმართი,
          ოდესღაც პლიმიციოლთან წარმართმა ქალმა ეკუბამ რომ აქო და ადიდა. ეს
          ამბავი ართურს ჯოფრეიტმა, იდიოლის ძემ მიახარა. უთხრა, რომ დღეს საღამოს
          ვახშმობა ადრე გაიმართებოდა და სთხოვა, რომ მორთულ-მოკაზმული რაინდებისა
          და მანდილოსნების ამალითურთ, მათი გვარიშვილობის საკადრისი
          ბრწყინვალებით, გავანის ბანაკში მიბრძანებულიყო, რათა ამაყი გახმურეტის
          ძეს ღირსეულად მისალმებოდა. „უეჭველად გეახლებით, აქ მყოფ ყველა
          წარჩინებულთან ერთად!“ შეპირდა ბრეტონელი. ჯოფრეიტმა უთხრა: „ის ერთობ
          ღირსეული და კეთილშობილი ბატონია და დარწმუნებული ვარ, რომ მისი გაცნობა
          ყველას გაახარებს. ის თქვენც ბევრი რამით გაგაოცებთ; ეტყობა, რომ დიდ
          სიმდიდრეს ფლობს; მისი საჭურველი იმდენად ძვირფასია, რომ მის ყიდვას
          ვერავინ შესწვდება. ლიოველს, ბრეტანელს, ინგლისელს და პარიზსა და ვისანს
          შორის მდებარე მიწების მკვიდრთ რომ შეაძლიო, მის საფასურს ერთადაც კი ვერ
          გადაიხდიან.“ მას შემდეგ, რაც ართური დააკვალიანა, თუ როგორ უნდა
          მოქცეულიყო მეფე მისი წარმართი ნათესავის მისალმებისას, ჯოფრეიტი გავანის
          ბანაკში დაბრუნდა. ამასობაში, გავანის კარავში სუფრას საკარო
          წეს-ჩვეულებათა დაცვით შემოსხდომოდნენ. ჰერცოგინიას ამალის წევრები და ის
          რაინდები, მას ტრფიალების სახელით რომ ემსახურებოდნენ, გავანის
          ხელმარჯვნიც ისხდნენ. მეორე მხარეს კლინშორის ლაშქრის რაინდები
          ჩარიგებულიყვნენ. მანდილოსნებისთვის შემდეგი წესები დაედგინათ: გავანის
          პირდაპირ კლინშორის ტყვეობიდან გათავისუფლებულ ქალბატონებს დაეკავებინათ
          ადგილი, რომელთა შორისაც უამრავი მომაჯადოებელი სილამაზის ქალი იყო;
          მათთან ისხდნენ ფაირეფიცი და პარციფალი. აჰ, რა მომნუსხველი იყო მათი
          სიტურფე! ტურკოიტე ფლორანდი, სათნო სანგივე, გოვერცინის ჰერცოგი და მისი
          მეუღლე კუნდრი ერთმანეთის პირისპირ ისხდნენ. გავანი და ჯოფრეიტი, ეს
          ძველი მეგობრები, როგორც ყოველთვის, ერთ სუფრას მისხდომოდნენ.
          თვალგაბრწყინებული ჰერცოგინია ორგელუზე დედოფალ არნივეს გვერდით
          დაბრძანებულიყო. ისინი დამეგობრებულიყვნენ და სუფრაზე თავაზიანად
          ემსახურებოდნენ ერთმანეთს. ასე რომ, არნივეს, გავანის დიდედას, გავანსა
          და ორგელუზეს შორის დაეკავებინა ადგილი. ამ წრეში უკადრის ქცევას ვერავის
          დასწამებდი. რაინდებსა და ქალბატონებს კერძებიც წესისა და რიგის დაცვით
          ჩამოურიგეს. ძლევამოსილმა ფაირეფიცმა უთხრა თავის ძმას, პარციფალს:
          „იუპიტერმა ინება ჩემი ბედნიერება, ამ მოგზაურობისთვის რომ შემაგულიანა
          და ამ გზით ჩემი კეთილშობილი ნათესაობა გამაცნო. და მეც სრული უფლებით
          უნდა ვადიდო, სამწუხაროდ, აწ გარდაცვლილი მამაჩემი: ის ჭეშმარიტად
          დიდებული წარმომავლობისა ყოფილა!“ პარციფალმა უთხრა: „ართურთან მრავალ
          გულად რაინდს შეხვდებით, რომელიც თქვენი ყურადღების ღირსია. ტრაპეზი
          დიდხანს არ გასტანს და მის დასრულებისთანავე მრავალ პატივცემულ და
          წარჩინებულ ადამიანს გაგაცნობთ. მრგვალი მაგიდის რაინდთაგან ამ წრეში
          მხოლოდ სამია: მასპინძელი, ჯოფრეიტი და მე, რამეთუ მეც მოვიპოვე ისეთი
          მხედრული დიდება, რომ მრგვალი მაგიდის წევრობა შემომთავაზეს, რასაც მე,
          ცხადია, დავეთანხმე.“ ვახშმობის შემდეგ ქალბატონები და რაინდები სუფრიდან
          აიშალნენ. მასპინძელი გავანიც წამოდგა. მიუბრუნდა ჰერცოგინიასა და
          დიდედამისს და სთხოვა, სანგივესთან და მომხიბლავ კუნდრისთან ერთად
          შავ-თეთრად დაფერილ წარმართს ხლებოდნენ და ცოტა ხნით შეექციათ ის. როცა
          ფაირეფიცმა მასთან მიახლოებული ქალბატონები შენიშნა, სასწრაფოდ წამოხტა;
          მისმა ძმამ, პარციფალმაც მის მაგალითს მიბაძა. უმშვენიერესმა ჰერცოგინიამ
          ფაირეფიც ანჟუელს ხელი ჩასჭიდა და სთხოვა ფეხზე წამომდგარ ქალბატონებსა
          და რაინდებს, დაბრძანებულიყვნენ. ამ დროს ხმამაღალი მუსიკის თანხლებით
          ართურმა და მისმა ამალამაც მოაგელვეს ცხენები. ისმოდა ბუკ-ნაღარის,
          დაფდაფთა, ფლეიტისა და სალამურის (Schalmei) ხმა. არნივეს ძის ასეთმა
          ზარ-ზეიმით შემობრძანებამ და ამ მხიარულმა სანახაობამ წარმართზე დიდი
          შთაბეჭდილება მოახდინა. ართურმა და მისმა მეუღლემ, მრავალი დიდებული
          რაინდისა და ქალბატონის თანხლებით, გავანის კარავთან შეაყენეს ცხენები.
          წარმართმა შენიშნა, რომ ართურის ამალაში უამრავი წარჩინებული რაინდი
          ერია, ჭაბუკურ მგზნებარებას რომ ასხივებდა. მათ შორის იყო მეფე
          გრამოფლანციც, რომელიც ამ დრომდე ართურს სტუმრობდა; ის თავისი საყვარელი
          იტონიეს, ამ მომხიბლავი და უზადო ასულის, გვერდით მოაჭენებდა ცხენს.
          მრგვალი მაგიდის რაინდები და მათი თანმხლები მშვენიერი ქალბატონები
          ჩამოქვეითდნენ. გვინევრამ ჯერ იტონიეს აცადა, მისი წარმართი მოყვარე
          გადაეკოცნა, შემდეგ კი თავად წარუდგა ფაირეფიცს და მისასალმებელი ამბორი
          უძღვნა. ართური და გრამოფლანციც ერთობ გულითადად მიესალმნენ წარმართს.
          ორივემ პატივი მიაგო მას, სამსახურის შეთავაზებით და სხვა ნათესავებმაც
          მეგობრობა აღუთქვეს. ფაირეფიც ანჟუელი მალევე დარწმუნდა, რომ მოყვარეთა
          შორის მოხვედრილიყო. ყველანი - ქალები, კაცები, მშვენიერი ქალწულები -
          ჩამოსხდნენ. თუ რაინდი მოიწადინებდა, დაშაქრულ სიტყვებს მოისმენდა
          მანდილოსნის ტკბილი ბაგიდან და თუ ზრდილობიანად და ტაქტიანად მოითხოვდა
          ტრფობას, ესა თუ ის ტურფა ამას ნამდვილად არ ითაკილებდა. გულმართალ ქალს
          ამგვარი თხოვნა კეთილშობილი ბატონისგან არ განარისხებს. ბოლოს და ბოლოს,
          ხომ მისი გადასაწყვეტია, მიიღებს ის ამ თხოვნას თუ უკუაგდებს. ჭეშმარიტი
          ტრფობა ხარკია წმინდა და ხალასი ბედნიერებისთვის. როგორც ვიცი, ასეთი
          გახლავთ კეთილშობილთა ცხოვრების ნირი, და მათი მსახურება ყოველთვის
          ჯილდოვდება. რამხელა ნუგეშია, როცა სატრფო სატრფოს აიმედებს, რომ მისას
          შეისმენს. ართური ფაირეფიცის გვერდით დაბრძანდა და მათ გულღია საუბარი და
          სიტყვა-პასუხი გამართეს. ართურმა თქვა: „ვადიდებ უფალს, რომელმაც თქვენი
          სტუმრობის პატივი გვარგუნა! ქრისტიანულ სამყაროში წარმართთა ქვეყნიდან
          ჯერ კაცი არ გვწვევია, ვისაც ასეთი სიხარულით დავხვდებოდი და ნებისმიერ
          სურვილს აღვუსრულებდი!“ ფაირეფიცმა მიუგო: „მეც უზომო ბედნიერებასა და
          სიხარულს ვგრძნობ იმ დროიდან, რაც ქალღმერთმა იუნონამ ზურგის ქარი
          მოგვივლინა, რომელმაც აქ, დასავლეთის მხარეს მოგვიყვანა. შენ ის კაცი
          ხარ, შორს რომ გავარდნია სახელი. და თუ შენ ართური გქვია, გარწმუნებ, რომ
          შორეულ ქვეყნებშიც გიცნობენ.“ ართურმა ამაზე თქვა: „ვინც მე შენსა და
          სხვათა წინაშე მადიდა, მას საკუთარი თავიც შეუქია. რამეთუ ამით მან ჩემი
          დამსახურება კი არა, საკუთარი დიდსულოვნება წარმოაჩინა. მე ნამდვილად
          ართური მქვია და სიამოვნებით შევიტყობდი, როგორ აღმოჩნდი ამ ქვეყანაში.
          თუ სატრფომ წარმოგგზავნა, საოცრად მომხიბლველი ქალბატონი უნდა
          ბრძანდებოდეს, რადგან მისი გულისთვის ამ შორეულ მხარეს გამოგიწევია,
          თავგადასავალთა საძიებლად. და თუ ის ამ მოგზაურობისთვის უხვად
          დაგაჯილდოვებს, მანდილოსანთა მსახურება უფრო მეტად დაფასდება. ხოლო თუ ამ
          ჯილდოზე უარს იტყვის, ამგვარ სამსახურში მდგომი ყველა რაინდის სიყვარული
          სიძულვილად იქცევა.“ „ამის დარდი ნუ გექნება“, მიუგო წარმართმა. „ჯერ
          იმას მოგახსენებ, თუ როგორ მოვედი თქვენამდე. მე ისეთი უზარმაზარი არმიის
          წინამძღოლი ვარ, რომ ტროას დამცველებმა და მოალყეებმაც გზა უნდა დაუთმონ!
          ტროას ორივე ლაშქრის მებრძოლები ცოცხლები რომ იყვნენ და გაერთიანებული
          ძალით გვიტევდნენ, მაინც ვერ გაიმარჯვებდნენ და მე და ჩემიანებს
          დაგვნებდებოდნენ. უამრავ ცხარე ბრძოლაში ჩადენილი საგმირო საქმეებით
          მივაღწიე იმას, რომ დედოფალ სეკუნდილეს ჩემთვის წყალობის თვალით
          გადმოეხედა და სიყვარული მოეძღვნა. მისი ნება ჩემი ნებაცაა. ისაა ჩემი
          ბედის ვარსკვლავი. მან მასწავლა, რომ ჩემი გულუხვობით მიმეგო მისთვის
          პატივი და ირგვლივ კეთილშობილი რაინდები შემომეკრიბა. სწორედ ამიტომაც
          ჩემს ამალაში ბევრი წარჩინებული ფაროსანი რაინდია. დედოფალმა ჩემი
          მორჩილება ტრფობით დააჯილდოვა. მისი განკარგულებისამებრ, ფარზე ეციდემონს
          ვატარებ და როცა ბრძოლის დროს გასაჭირში ვვარდები, მისი ტრფობის
          გახსენება მშველის; დიახ, ის უფრო მეტად მგვრის შვებასა და მიწევს
          თანადგომას, ვიდრე ჩემი ღვთაება იუპიტერი.“ ართურმა თქვა: „ქალბატონების
          სამსახურად შორეული მოგზაურობა მამაშენისგან, გახმურეტისგან მოგდგამს.
          ასეთი ბუნებისა იყო ჩემი ბიძაშვილი. მაგრამ ახლა ნება მომეცი, სხვა
          მსახურებაზეც გიამბო, რომელთანაც ახლოს ვერ მოვა დედამიწის ზურგზე
          რომელიმე ქალისადმი გაწეული სამსახური. საუბარი ეხება ჰერცოგინიას, აწ
          აქ, კარავში რომ იმყოფება. მისი ტრფიალების გამო ურიცხვი შუბი დალეწილა;
          მისდამი ტრფობას უამრავი გულადი რაინდი ჭკუიდან გადაუყვანია და მისთვის
          მხნეობა დაუკარგავს.“ ართურმა უამბო ჰერცოგინიას ბრძოლაზე გრამოფლანცთან,
          კლინშორის ლაშქარზე, რომლის რაინდებიც ამჟამად სხვადასხვა კარავში
          მოკალათებულიყვნენ, გაიხსენა ორივე ორთაბრძოლა, რომელიც ფაირეფიცის ძმამ,
          პარციფალმა ჯოფლანცესთან, დიდ მინდორში გამართა. „ამას გარდა, რა
          სამკვდრო-სასიცოცხლო ბრძოლებიც აქვს გადატანილი და რა ხიფათსაც
          გამკლავებია, დაე, თავად გიამბოს. მას მაღალი მიზანი აქვს: გრაალის
          მოპოვება სურს. მაგრამ ახლა ორივე ძმას მინდა გთხოვოთ, ის ქვეყნები
          დაასახელოთ, სადაც კი გიბრძოლიათ.“ წარმართმა მიუგო: „მე იმ კაცების
          სახელებს ჩამოგითვლი, დამარცხების შემდეგ ჩემი ჯარის მეთაურები რომ
          გახდნენ: ტროგოდჯენტეს მეფე პაპირისი, კალომიდენტელი გრაფი ბეანტინსი,
          აფრიკეს ჰერცოგი ფარჯელასტისი, აგრიპეს მეფე ლიდამუსი, ტინოდონტეს მეფე
          ტრიდანცი, შიპელპიონტეს მეფე ამასპარტინსი, აგრემონტინის ჰერცოგი
          ლიპიდინსი, ნომადჯენტეზინის მეფე მილონი, ასიგარციონტელი გრაფი
          გაბარინსი, რივიგიტასის მეფე ტრანსლაპინსი, ჰიბერბორტიკონელი გრაფი
          ფილონესი, ცენტრიუნის მეფე კილიკრატესი, იპოპოტიტიკონელი გრაფი
          ლიზანდერი, ელიქსოდიონის ჰერცოგი ტირიდე, ორასტე გენტეზინის მეფე
          თოარისი, სატარხიონტეს ჰერცოგი ალამისი, სოტოფაიტიტონის მეფე ამინკასი,
          დუსკონტემედონის ჰერცოგი, არაბეთის მეფე ზაროასტერი, პოსიცონჯუსელი გრაფი
          თილერი, ნარჯოკლინის ჰერცოგი ზენესი, ლანცეზარდინელი გრაფი ედისონი,
          გრაფი ფრიშტინეს ჯანფუსელი, ჰერცოგი მაიონეს ატროპფაგენტელი, ჰერცოგი
          არხეინორ ნორჯენტელი, გრაფი ასტორ პანფატისელი, აცაგუკისა და ზაზამანკის
          მეფეები, გამპფასაშეს მეფე ჯატაკრანცი, ბლემუნცინელი გრაფი ჯურანსი და
          ამანტაზინელი ჰერცოგი აფინამუსი. მაგრამ ერთი აზრი მუდამ თან მდევდა და
          მაწუხებდა: ჩემს სამეფოში ამბობენ, ვერცერთი ცხენოსანი რაინდი, გახმურეტ
          ანჟუელთან ახლოს ვერ მოვაო. ჰოდა ამიტომაც, ჩემი სურვილისა და ბუნების
          კვალად, მის საძებნელად შორეულ ქვეყნებს მივაშურე. ამ ჩემი მოგზაურობის
          დროს მრავალი ბრძოლის გადახდა მომიწია. უზარმაზარ არმიასთან ერთად
          დავტოვე ჩემი ორივე სამეფო და გადავცურე ზღვები რაინდულ საქმეთა
          აღსასრულებლად. სადაც კი მივედი, ყველა სამეფო დავიმორჩილე, რაც არ უნდა
          ძლიერი ყოფილიყო და კარგადაც დაეცვა თავი. ძლევამოსილმა დედოფლებმა
          ოლიმპიამ და კლაუდიტემ თავიანთი ტრფობით დამაჯილდოვეს, ხოლო სეკუნდილე
          მესამეა, ვისი სიყვარულიც მოვიპოვე. უამრავი დიდებული საქმე ჩავიდინე
          მანდილოსანთა სამსახურში. მხოლოდ დღეს შევიტყვე, რომ მამაჩემი გახმურეტი
          ცოცხალი აღარ არის. და ახლა ჩემმა ძმამ უნდა მიამბოს მის საქმეთა და
          ბრძოლათა შესახებ.“ თქვა კეთილშობილმა პარციფალმა: „მას შემდეგ, რაც
          გრაალი დავტოვე, ახლოსა თუ შორს, შუბითა თუ ხმლით, ბევრი რაინდული ბრძოლა
          გავმართე და მრავალი აქამდე უძლეველი კაცის დიდება გავაცამტვერე, რომელთა
          სახელებსაც ახლა ჩამოგითვლით: ლირივოინის მეფე შირნიელი და მისი ძმა
          მირაბელ ავენდროინელი, როცოკარცის მეფე სერაბილი, ლორნეპარცის მეფე
          პიბლესუნი, სირნეგუნცის მეფე სენილგორცი, შტრანგედონც ვილეგარუნცელი,
          მირნეტალელი გრაფი როგედალი, ლაუდუნალ პლეიედუნცელი, იტოლაკის მეფე
          ონიპრიცი, სემბლიდაკის მეფე ციროლანი, ჰერცოგი ჯერნეგანც ჯეროპლისელი,
          გრაფი პლინეშანც ცამბრონელი, გრაფი ლონგეფიც ტუტელეუნცი, ჰერცოგი
          მარანგლიც პრივეგანცელი, ჰერცოგი შტრენოლას პიკტაკონელი, გრაფი პარფოიას
          ლამპრეგუნელი, ასკალუნის მეფე ვერგულახტი, პანცილელი გრაფი ბოგუდახტი,
          პოშტეფარ ლაუდუნდრეხტელი, ჰერცოგი ლაიდებორნ რედუნცეხტელი, შემდეგ
          კოლევალ ლეტერბელი, პროვანსელი ჯოვედასტ არლელი, ტრიპარუნელი გრაფი
          კარფოდიასი. მათ მე ტურნირებზე ვძლიე, გრაალის ძებნისას. ყველა ჩემს
          ბრძოლას ვერ ჩამოვთვლი და ვერც მეტოქეებს დაგისახელებთ სათითაოდ, ამიტომ
          იძულებული ვარ, გავჩუმდე. ხოლო ისინი, ვინც გავიცანი, უკვე
          ჩამოგითვალეთ.“ წარმართმა გულით გაიხარა, რომ მის ძმას ამხელა გმირული
          დიდება მოეპოვებინა და ასე გათქმოდა სახელი. ამისათვის გულითადი მადლობა
          გადაუხადა, რადგან ეს მასაც მიაგებდა პატივს. ამ დროს გავანმა - ვითომდაც
          შემთხვევით - წარმართის ძვირფასი აღჭურვილობა შემოატანინა. მისმა
          უჩვეულოდ მდიდრულმა მოსართავებმა ყველა განაცვიფრა. ქალბატონები და
          რაინდები აღფრთოვანდნენ მუნდირით, ფარითა და მოსასხამით. მუზარადი ზუსტად
          მის ზომაზე იყო დამზადებული და ადამიანს თვალს სტაცებდა მისი შემამკობელი
          პატიოსანი ქვები. მაგრამ მე ნურავინ შემეკითხება ამ სხვადასხვა ზომის -
          დიდი თუ პატარა - თვლების თავისებურებებზე. ამის საუკეთესო შემფასებელნი
          იქნებოდნენ ერასკიუსი ან ჰერკულესი, ბერძენი ალექსანდრე ანდა ბერძენი
          ასტრონომი პითაგორა. ის ყველაზე ბრძენი კაცი იყო ადამის შექმნის დღიდან
          და დანამდვილებით ყველაფერს მოგახსენებდათ ყველა ამ პატიოსანი ქვის
          თავისებურებაზე. მანდილოსნებს შორის დიდი მითქმა-მოთქმა იყო ატეხილი: ვინ
          უნდა ყოფილიყო ქალი, ვისაც ის ასე მოეკაზმა? და თუ ის ამ ქალბატონს არ
          უერთგულებდა, მთელი მისი დიდება გაქარწყლდებოდა. ამის მიუხედავად,
          ზოგიერთი ქალბატონი ისე მოხიბლულიყო ფაირეფიცით, წარმართს სამსახური რომ
          შეეთავაზებინა, სიამოვნებით დათანხმდებოდა. სავარაუდოდ, მისმა უჩვეულო
          გარეგნობამაც მოახდინა მათზე შთაბეჭდილება. ართური, გრამოფლანცი,
          პარციფალი და მასპინძელი გავანი განზე გადგნენ და ძლევამოსილი წარმართი
          მანდილოსნების მფარველობას მიანდეს. ართურმა გადაწყვიტა, რომ მომდევნო
          დღეს საასპარეზო მინდორზე დიდი ზეიმი გაემართა, რათა მისი ნათესავის,
          ფაირეფიცის მობრძანება ღირსეულად აღენიშნა. „თავი არ დაზოგოთ და
          დაითანხმეთ, მრგვალი მაგიდის წევრი რომ გახდეს!“ ბრძანა მან. ისინიც
          შეპირდნენ, რომ ძალ-ღონეს არ დაიშურებდნენ, თუკი ეს მისი სურვილიც
          იქნებოდა. და ძლევამოსილმა ფაირეფიცმა მართლაც განაცხადა მისი მზადყოფნის
          შესახებ, რომ მათ საზოგადოებას შეერთებოდა. საღამოს სასმელის შემოტანის
          შემდეგ ყველა მოსასვენებლად წავიდა. მეორე დილიდანვე, ყველასდა
          სასიხარულოდ, ზეიმი გიმართა. მინდა გაუწყოთ, რომ ეს იყო ბედნიერი,
          შესანიშნავი დღე. ართურმა, უთეპანდრაგუნის ძემ მრგვალი მაგიდისთვის
          ძვირფასი დრიანთასმული აბრეშუმისგან (Drianthasme-Seide) არაჩვეულებრივი
          სუფრა შეაკერინა. თქვენ ხომ გსმენიათ, თუ როგორ გამართეს მრგვალი მაგიდა
          პლიმიციოლის ველზე. მსგავსადვე გამოჭრეს ახალი ჩინებული მრგვალი სუფრა.
          დაცვარულ მწვანე მდელოზე წრიულად განალაგეს მერხები, ისე რომ ამ მერხებსა
          და მრგვალ მაგიდას შორის მანძილი საასპარეზო არენის ტოლი იყო. შუაში
          მდგარ მაგიდას მხოლოდ სიმბოლური დანიშნულება ჰქონდა. წარჩინებულთა
          გვერდით უღირსი ადგილს ვერ დაიკავებდა და მათთან ერთად ლუკმას ვერ
          გატეხდა. სატრაპეზო მაგიდები მთვარიან ღამეს ჩაემწკრივებინათ წრიულად და
          ძალისხმევაც დიდი გაეწიათ, რათა ყველაფერი ბრწყინვალედ გამოსულიყო.
          შუადღის პირზე წრის გამართვა დასრულდა და ისეთი თვალისმომჭრელი
          ბრწყინვალებისა იყო, რომ ღარიბ მეფეს ამისთვის თავის გართმევა
          გაუჭირდებოდა. საამისო ხარჯი დიდწილად გრამოფლანცმა და გავანმა გასწიეს,
          რადგან ართური აქ სტუმრად იმყოფებოდა, თუმცა ამ საქმეში მანაც საკმაო
          წვლილი შეიტანა. ისევე, როგორც ყოველი ღამის შემდეგ ცაზე მზე
          გამობრწყინდება ხოლმე, ამ ღამესაც მშვენიერი, ნათელი და ჩინებული დღე
          მოჰყვა. ზოგმა რაინდმა თმა ჩამოივარცხნა და თავი ყვავილების გვირგვინით
          დაიმშვენა. ქალბატონებს კი, თურმე, წითლად უღვიოდათ ღაწვები, და თუ კიოტს
          დავუჯერებთ, ყოველგვარი ფერუმარილის გარეშე. ქალბატონებსა და რაინდებს,
          ქვეყნებისდა მიხედვით, განსხვავებული, საუცხოო ტანისამოსი ეცვათ;
          თავსაბურავებიც სხვადასხვაგვარი ჰქონდათ: ზოგს მაღალი, ზოგს კი დაბალი,
          მათ სამშობლოში როგორც იყო მიღებული. იქ ხომ სხვადასხვა ქვეყნიდან
          ჩამოსულ ხალხს მოეყარა თავი, ჰოდა, ამ ადამიანთა ჩაცმულობა და
          ადათ-წესებიც სრულებით განსხვავებული იყო. თუ ქალბატონი სატრფოს გარეშე
          იყო მისული, მას მრგვალ მაგიდასთან ჯდომის უფლება არ ჰქონდა. მაგრამ თუ
          დათანხმდებოდა, რაინდს სამსახური გაეწია მისთვის და თავის მხრივ
          ტრფობასაც შეპირდებოდა ჯილდოდ, უფლება ეძლეოდა, მრგვალი მაგიდის წრეს
          შეერთებოდა. სხვებს კი ეს ეკრძალებოდა და ისინი თავიანთ კარვებში უნდა
          დარჩენილიყვნენ. წირვიდან გამოსულ ართურს გრამოფლანცი, ჰერცოგი გოვერცინი
          და მისი თანმხლები ფლორანდი მიუახლოვდნენ და მრგვალი მაგიდის საძმოში
          მიღება სთხოვეს, რაც ართურმა დაუყოვნებლივ აღასრულა. თუ ვინმე იკითხავს,
          მრგვალი მაგიდის წევრთაგან, ყველა ამ ქვეყნის წარჩინებულს შორის, ვინ
          არის ყველაზე ძლევამოსილი და მდიდარი რაინდიო, ამაზე ერთადერთი პასუხი
          არსებობს: ვინ და ფაირეფიც ანჟუელი! მაგრამ ამაზე საუბარს მოვრჩეთ. ყველა
          საზეიმო მსვლელობით გაემართა წრისაკენ. ისეთი ჭყლეტვა შეიქმნა, რომ ზოგი
          ქალბატონი ცხენიდან გადმოვარდებოდა, მყარად რომ არ მჯდარიყო უნაგირზე.
          ყოველი მხრიდან მოაფრიალებდნენ ძვირფას ალმებს. ეს ჩოჩქოლი წრის გარეთ,
          მისგან გარკვეული მანძილის დაშორებით, შექმნილიყო, რადგან საკარო წესების
          თანახმად, მრგვალი მაგიდის წრეში ცხენით შესვლა იკრძალებოდა. წრის
          ირგვლივ ვრცელი მინდორზე საკმარისი სივრცე იყო საჯირითოდ, ცხენების
          ერთმანეთისკენ გასაქროლებლად და მხედრული ოსტატობის წარმოსაჩენად. თანაც
          ამ ყველაფერს ქალბატონებიც სიამოვნებით მიადევნებდნენ თვალს. ამის შემდეგ
          წარჩინებულნი სუფრას მიუსხდნენ. ხაზინადარი, ქონდაქარი და მწდე თვალყურს
          ადევნებდნენ, რომ საკარო ცერემონია დაცული ყოფილიყო. და როგორც ვიცი,
          ყველაფერი მართლაც საუკეთესოდ წარიმართა. ამ წრეში საქვეყნოდ ცნობილი
          მანდილოსნები ისხდნენ, თავიანთ სატრფოთა გვერდით. მათ შორის ბევრი იყო იმ
          საგმირო საქმეთა სულისჩამდგმელი, რომელიც მისით მოხიბლულ რაინდს ჩაედინა.
          ფაირეფიცი და პარციფალი მშვენიერ მანდილოსანთა ხილვით ტკბებოდნენ და მათ
          თვალს არ აშორებდნენ. იმ არემარეში მსგავს მშვენიერ, წითელი ბაგეებით
          დამშვენებულ სახეებს არასდროს გაუბრწყინია და არც ერთად შეკრებილი ამდენი
          მზეთუნახავი უნახავს ვინმეს. წარმართს გულს უხარებდა მათი ხილვა.
          კურთხეულ იყოს დღე მისი მობრძანებისა! დიდება იმ კეთილ უწყებას, მის
          ბაგეთაგან რომ გაჟღერდა! გამოჩნდა ქალწული, რომელსაც ფრანგულ ყაიდაზე
          მოჭრილი მდიდრული სამოსი ეცვა. უძვირფასესი მოსასხამი მოესხა, ვივერას
          ბეწვზე შავი ხავერდისა, რომელზედაც არაბული ოქროს ძაფებით ამოქარგული
          გვრიტი - გრაალის გერბი - ბრწყინავდა. როდესაც ეს გერბი ამოიცნეს, ყველამ
          ცნობისმოყვარედ მიაპყრო მზერა. მაგრამ ვაცადოთ, ახლოს მოვიდეს! მას
          მაღალი თეთრი თავსაბურავი ეხურა, ხოლო სახეზე სქელი რიდე ჩამოეფარებინა,
          რომელიც ყველას თვალთაგან იფარავდა. თანაბარი, მაგრამ სწრაფი სვლით
          მოაჭენაობდა მისი იორღა მინდორში. ცხენის აღვირ-უნაგირი და მოსართავებიც
          ერთობ მდიდრული და ძვირფასი იყო. მას ნება მისცეს, წრეში შემოსულიყო,
          რომლისთვისაც ამ ბრძენ ქალს ერთხელ უკვე გარს შემოევლო. მას გზა
          მიასწავლეს ართურთან და ისიც გულთბილად მიესალმა მეფეს. ამის მერე მთელ
          საზოგაგადოებას ფრანგულ ენაზე დაელაპარაკა. ითხოვა, ეპატიებინათ
          დანაშაული და ყური დაეგდოთ მისი უწყებისთვის. მეფესა და დედოფალს კი
          სთხოვა, რომ მისთვის თანადგომა გაეწიათ და დახმარებოდნენ. ამის შემდეგ
          სწრაფად შეტრიალდა პარციფალისკენ, რომელიც ართურის გვერდით იჯდა.
          ცხენიდან ჩამოხტა და მის წინაშე ცერემონიულად მოიყარა მუხლი. თვალზე
          ცრემლმომდგარი შეევედრა, წყალობა მოეღო და მისალმებოდა, ჩაეცხრო ბრაზი და
          შეენდო მისთვის, თუნდაც შერიგების ამბორის გარეშე. ართურმა და ფაირეფიცმა
          მხურვალედ დაუჭირეს მას მხარი, და თუმცაღა პარციფალი მასზე ძალიან
          გამწყრალი იყო, მეგობრების თხოვნას დაჰყვა და მან გულწრფელად და ქვენა
          აზრების გარეშე, ყოველგვარი წყენა გულიდან გადაიყარა. მაშინ ეს
          კეთილშობილი მანდილოსანი, რომელზეც მშვენიერიაო, ვერაფრით იტყოდი, ფეხზე
          წამოხტა, ქედი მოიდრიკა პარციფალის წინაშე და ყველას მადლობა გადაუხადა
          იმის გამო, რომ მისი მძიმე შეცოდების მიუხედავად, მხარში ამოუდგნენ და
          დაეხმარნენ პარციფალის კეთილგანწყობის მოპოვებაში. მან სახიდან როდე
          ჩამოიცილა, შეიხსნა თავსაბურავის თასმები და ეს ყველაფერი ძირს მოისროლა.
          მაშინ კი იცნეს გრძნეული კუნდრი, მის მოსასხამზე გრაალის გერბის დანახვამ
          კი ყველა განაცვიფრა. ის ზუსტად ისევე გამოიყურებოდა, როგორც პლიმიციოლის
          ველზე. მისი გარგნობა ხომ უკვე აღგიწერეთ. თვალები ისევ ტოპაზივით
          ყვითელი, კბილები გრძელი, პირი კი იისფერი ჰქონდა. იმხანად, პლიმიციოლის
          ველზე, მას ზემოხსენებული ძვირფასი ქუდი სულ ტყუილუბრალოდ, ოდენ
          გასაპრანჭად ეხურა, რადგან მზე ვერაფერს დააკლებდა. მისი მწველი სხივები
          ვერ გარუჯავდა, რადგან კანი სქელი ბალნით ჰქონდა დაფარული. მოკლედ, ის
          მიუბრუნდა წარჩინებულ საზოგადოებას და გადასცა უწყება, რომლის
          მნიშვნელობაც ყველამ უმალვე შეიცნო. მან ასე დაიწყო: „დიდება შენდა, ძეო
          გახმურეტისა! ღმერთმა შენზე წყალობა მოიღო! მე ამჟამად ვსაუბრობ
          ჰერცელოიდეს ძეზე, თუმცა შავ- თეთრად დაფერილი ფაირეფიცის ნახვაც ერთობ
          მახარებს, ჩემი მბრძანებლის, სეკუნდილესა და იმ დიდი სახელის გამო,
          რომელიც მან ადრეული ასაკიდანვე მოიხვეჭა.“ შემდეგ კი პარციფალს მიმართა:
          „აწ ორივე ხელი შეავლე გულს და გაიხარე! კურთხეულ იყავ შენ, გვირგვინო
          კაცებრივი ბედნიერებისა! რამეთუ წილად გხვდა უმაღლესი პატივი! ქვაზე
          წარწერა იუწყება, რომ გრაალის მბრძანებლად შენ გიხმობენ. გრაალთან შენი
          მეუღლე კონდვირამურსი და ძე შენი ლოენგრინიც იხმეს! ბრობანცის სამეფო რომ
          დატოვე, ის მკერდქვეშ შენს ორ ძეს ატარებდა. ბრობანცი მემკვიდრეობად ერგო
          შენს მეორე ვაჟს, კარდაიცს. სხვა ბედნიერებაც რომ არ გეღირსოს,
          ანფორტასის განკურნების გარდა, მაინც შენზე ბედნიერი კაცი არ იქნება
          ამქვეყანად. შენ, ვისაც სიყალბე არ გაგკარებია, უფლება გაქვს ქველი და
          კეთილშობილი ანფორტასი ინახულო; ხოლო პირუთვნელად დასმული კითხვით
          მტანჯველი, წყეული სენისგან იხსნა.“ შემდეგ კუნდრიმ ჩამოთვალა შვიდი
          მნათობი, მათი არაბული სახელებით, რაც შესანიშნავად იცოდა ძლევამოსილმა,
          კეთილშობილმა და შავ- თეთრად დახალულმა ფაირეფიცმა. დაიხსომე, პარციფალ:
          ზუალის (სატურნი) სარბიელი ყველაზე მაღალია; ალმუსტრი (მუშთარი) ყველაზე
          სწრაფად ბრუნავს, ალმარეტი (მარიხი) და ბრწყინვალე სამსი (მზე)
          ბედნიერებას გვანიჭებენ, მეხუთეს ჰქვია ალიგაფირი (ასპიროზი), მეექვსეს
          ალკიტერი (ოტარიდი), ხოლო მეშვიდეს ალკამერი (მთვარე). ტყუილი არ არის,
          რასაც ვამბობ: ამ მნათობთ სადავე უპყრიათ ცარგვალისა და თავიანთი
          საპირისპირო სრბოლით მის სწრაფ ბრუნვას ანელებენ. დარდი ნუღარაფრისა
          გექნება. ყველაფერს, რაც პლანეტათა გზა-სავალს ეხება და რასაც მათი
          ბრწყინვალება ასხივებს, ჩასწვდები და შეიმეცნებ. და მთელი შენი
          სევდა-ნაღველი განქარდება. ოღონდ უფრთხილდი სიხარბეს. ის გზას ჩაგიკეტავს
          გრაალის ერთობისკენ, რადგან გრაალი და მისი ძალაუფლება ყოველგვარ უკეთურ
          ქცევას კრძალავს მის საძმოში. ახალგაზრდობაში მწუხარება იყო შენი
          თანმხლები, მაგრამ ბედნიერება, რომელიც წინ გელის, სამარადისოდ გააქრობს
          მას. შენ სამშვინველის მშვიდობა მოიპოვე და სიხარული მწუხარებაში
          გამოაწრთე.“ პარციფალი ამ უწყებამ ძალზე გაახარა. სიხარულმა ცრემლიც კი
          ადინა, ცრემლი, რომლის სათავეც ხომ გულია. მან თქვა: „კეთილშობილო
          ქალბატონო, თუ უფალმა მართლაც ღირსი გამხადა იმ ყველაფრისა, რაც
          დამისახელეთ, და თუ ჩემი შვილები და მეუღლეც თანაზიარნი იქნებიან ჩემი,
          ამ ცოდვილი კაცის, ბედნიერებისა, მას ჭეშმარიტად დიდი წყალობა მოუღია
          ჩემზე. და რადგან შემინდეთ ჩემი შეცოდება, ჩანს, ჩემზე გული
          მოგბრუნებიათ. თუმცა, ბრალი რომ არ მიმიძღვოდეს, თქვენც არ გამიწყრებოდით
          ესოდენ. წილხვდომილი ბედნიერებისთვის იმხანად ჯერაც მოუმწიფებელი ვიყავი.
          მაგრამ ახლა ისე გულუხვად დამასაჩუქრეთ, რომ მთელი ჩემი სევდა-ნაღველი
          გამიქარწყლეთ. თქვენი სამოსი მარწმუნებს, რომ სიმართლეს ამბობთ: როდესაც
          მე მუნსალვეშეში, ტკივილით განაწამებ ანფორტასთან ვიყავი, კედელზე
          ჩამოკიდებულ ყველა ფარზე იგივე გერბი იყო გამოსახული, რაც თქვენს
          სამოსზეა, რომელზეც მრავალი გვრიტია ამოქარგული. აწ კი მამცნეთ, როდის და
          როგორ უნდა მივაღწიო მე ამ ბედნიერებას, და დიდხანს ნუღა მალოდინებთ.“
          კუნდრიმ მიუგო: „ჩემო ძვირფასო ბატონო, შენ ერთადერთი კაცის თანხლებით
          უნდა გასწიო. ჰოდა, შეარჩიე ის კაცი. თავად მე გაგიძღვები წინ. ნუღა
          აყოვნებ, გასწი და დაეხმარე ანფორტასს!“ მთელ ბანაკში ხმა დარხეულიყო
          კუნდრის მოსვლის შესახებ და ისიც შეეტყოთ, თუ რა უწყება მოეტანა მას.
          ორგელუზეს სიხარულის ცრემლი წასკდა იმის გამო, პარციფალის კითხვა
          ანფორტასის ტანჯვა-წვალებას ბოლოს რომ მოუღებდა. დიდების მოტრფიალე
          ართურმა თავაზიანად მიმართა კუნდრის: „კეთილშობილო ქალბატონო, კარავში
          შებრძანდით და მოისვენეთ; ბრძანეთ, რით შემიძლია, გემსახუროთ.“ მან
          მიუგო: „აქ არის არნივე. და რასაც ის ჩემი ბატონის გამგზავრებამდე
          შემომთავაზებს, იმას დავჯერდები. რადგან ტყვეობიდან გათავისუფლდა, მსურს,
          რომ ისიცა და დანარჩენი ქალბატონებიც მოვინახულო, კლინშორს წლების
          განმავლობაში რომ ჰყავდა დატყვევებული.“ ორი რაინდი მას ცხენზე
          ამხედრებაში დაეხმარა და მანაც გაქუსლა არნივესაკენ. ტრაპეზის ჟამიც
          მოწეულიყო. პარციფალმა, რომელიც თავისი ძმის გვერდით ტრაპეზობდა, სთხოვა
          მას თანხლება გაეწია გრაალის გზაზე; ფაირეფიცმაც სიამოვნებით განუცხადა
          თანხმობა მუნსალვეშეში წაყოლაზე. ტრაპეზის შემდეგ წარჩინებულნი წრეში
          დადგნენ. ფეირეფიცს გრანდიოზული რამ დაეგეგმა. მან სთხოვა მეფე
          გრამოფლანცს, რომ თავისი ტრფობა იტონიესადმი, რომელიც ხომ ფაირეფიცის
          ბიძაშვილი იყო, იმით დაემტკიცებინა, რომ მხარში ამოდგომოდა მას: „თქვენ
          და გავანი უნდა დამეხმაროთ, რომ აქ შეკრებილმა ყველა მეფემ, თავადმა,
          ბარონმა თუ ნაკლებშეძლებულმა რაინდმა იმდენხანს დაჰყოს აქ, ვიდრე ყველა
          მათგანს არ დავასაჩუქრებ. ამ კეთილშობილი ხალხის დაუსაჩუქრებლად თუ
          გავწიე აქედან, თავს შერცხვენილად ვიგრძნობ. ჩვენ თანმხლებ ყველა
          ადამიანს ჩემგან საჩუქარი ერგება. შენ კი, ართურ, გთხოვ, იმაზე იზრუნო,
          რომ ამ ბატონებმა ეს ძღვენი არ იუკადრისონ. დაარწმუნე ისინი, რომ ამაში
          სათაკილო არაფერია, რადგან ჩემებრ მდიდარი კაცი მათ ჯერ არ შეხვედრიათ.
          მომეცი შიკრიკი, ჩემს ხომალდებთან რომ ვაფრინო, რათა იქიდან საჩუქრები
          წამოიღონ.“ ისინიც შეპირდნენ, რომ ოთხი დღის განმავლობაში ჯარს ფეხს არ
          მოაცვლევინებდნენ და, როგორც მსმენია, ამ ამბავმა ფაირეფიცი გულით
          გაახარაო. ართურმა მას სწრაფი შიკრიკები მისცა, რომელთაც ნავსადგურში
          წასვლა დაევალათ. ფაირეფიცმა, გახმურეტის ძემ, მელანი და პერგამენტი
          მოატანინა; დაწერა წერილი და მას ბეჭედი დაადო. რამდენადაც ვიცი, ჯერ არც
          ერთ წერილს გაუხსნია გზა ამხელა სიმდიდრისათვის. შიკრიკები მყისვე გზას
          გაუდგნენ. ამასობაში პარციფალმა სიტყვა აიღო და ფრანგულ ენაზე უამბო
          ყველას, რაც ოდესღაც ტრევრიცენტმა აუწყა: არავის ხელეწიფება გრაალის
          მოპოვება, ვისაც ამისთვის უფალი არ იხმობს. ის უწყება, რომ გრაალი
          ბრძოლით არ მოიპოვება, ყველა ქვეყანაშია გავრცელებული და ამის გამო
          მრავალმა რაინდმა გრაალის ძებნას თავი მიანება, ასე რომ, ის დღემდე მუდამ
          დაფარულია კაცის თვალთაგან. როცა პარციფალი და ფაირეფიცი წასასვლელად
          გაემზადნენ, ქალბატონები ერთობ დანაღვლიანდნენ. მათ კი ჩამოიარეს ოთხივე
          ბანაკი და იქ მყოფ წარჩინებულთ გამოეშვიდობნენ. ამის შემდეგ ხალისიანად
          გაუყვნენ გზას ისე აღჭურვილნი, გეგონება საომრად მიდიოდნენ. მათი
          წასვლიდან მესამე დღეს ჯოფლანცეში წარმართის ლაშქრიდან დიდებული ძღვენი
          ჩამოვიდა, ისეთი, რომ ყველა მოლოდინს გადააჭარბა. საჩუქრები, მეფეებმა
          რომ მიიღეს, მათი ქვეყნებისათვის ძალზე გამოსადეგი იყო. ასეთი მეფური
          ძღვენი არასდროს მიეღოთ. ქალბატონებსაც ძვირფასი საჩუქრები ერგოთ
          ტრიანდიდან და ნოურჯენტედან. სხვადასხვა ქვეყნის ჯარები ერთმანეთს როგორ
          დაშორდნენ, ამის შესახებ ვერაფერს ვიტყვი. ყოველ შემთხვევაში, კუნდრისა
          და მის ორ თანამგზავრს იქიდან უკვე გაექუსლათ.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
