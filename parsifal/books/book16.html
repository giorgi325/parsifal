<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი XVI</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>
    <!-- ===== HEADER ======== -->

    <section>
      <div class="book">
        <h1>წიგნი XVI</h1>
      </div>
      <div class="paragraph">
        <p>
          ანფორტასი და მისიანები კვლავაც დიდ სატანჯველში იყვნენ ჩავარდნილი.
          გრაალის საძმოს უზომო ერთგულება თუ უმსუბუქებდა მეფეს ტკივილს, თუმც, ის
          მაინც ხშირად ნატრობდა სიკვდილს; და კარგა ხნის მკვდარიც იქნებოდა, რომ
          არა ხანგამოშვებით გრაალის ხილვა, რაც მას სასიცოცხლო ძალას სძენდა.
          ანფორტასმა უთხრა თავის რაინდებს: „დარწმუნებული ვარ, თქვენ რომ მართლაც
          ჩემი ერთგულნი იყოთ, ამ ტანჯვას თავიდან ამარიდებდით. კიდევ რა ხანს უნდა
          გასტანოს ამ ჩემმა წამებამ? თუ სამართალსა და სამართლიანობაზე მიდგა
          საქმე, უფლის წინაშე მოგიწევთ პასუხისგება იმისათვის, როგორც მექცევით.
          მას შემდეგ, რაც იარაღი ავისხი, თქვენს ნებისმიერ სურვილს თქვენს
          თვალებში ამოვიკითხავდი ხოლმე. რაც კი თქვენგან მალულად შემიცოდავს,
          მწარედ მომინანებია. თუ მართლაც ჩემი სიკეთე გინდათ, მიხსენით ამ
          საშინელი ტანჯვისგან. ჰქმენით ეს, რაინდთა ორდენის სადიდებლად.
          დამემოწმებით, რომ თქვენი გულისთვის არაერთი რაინდული საქმე ჩამიდენია;
          მთა და ბარი გადამილახავს, მრავალი ორთაბრძოლა გადამიტანია; ხმალსაც ისე
          ვიქნევდი, რომ მტერს არ ვახარებდი. ამ ყველაფრისთვის რა ცუდად
          გადამიხადეთ სამაგიერო. მე, ეს უსიხარულო კაცი, განკითხვის დღეს
          დავიჩივლებ თქვენზე. და თქვენც ჯოჯოხეთში აღმოჩნდებით სამარადისოდ, თუ
          სიკვდილის უფლებას არ მომცემთ. ჩემმა ტანჯვამ თქვენში თანაგრძნობა უნდა
          აღძრას. თქვენი თვალით ნახეთ და განიცადეთ, თუ როგორ დამატყდა თავს ეს
          უბედურება. განა მეთქმის, რომ ისევ მბრძანებელი ვარ თქვენი? უგუნურად
          იქცევით, ჩემ გამო თქვენი სამშვინველის ცხონებაზე უარს რომ ამბობთ. როგორ
          ძალგიძთ, ასე მომექცეთ?“ ისინი მართლაც გაათავისუფლებდნენ ამ საშინელი
          ტანჯვისგან, რომ არა დახმარების იმედი, რისი პირობაც მათ ტრევრიცენტმა
          მისცა, როდესაც გრაალზე გამოსახული წარწერა ამოიკითხა. ისინი ელოდნენ იმ
          კაცის დაბრუნებას, რომელმაც ერთხელ მთელი თავისი ბედნიერება ხელიდან
          გაუშვა. ელოდნენ იმ ბედნიერ წამს, როცა ის კითხვას დასვამდა და ანფორტასს
          მისი სნეულებისგან განკურნავდა. ხშირად მეფე ოთხი დღე თვალდახუჭული იწვა,
          მაგრამ ამ დროს ის გრაალთან მიჰყავდათ, იმის დაუკითხავად, მას ეს ამბავი
          სწყინდა თუ ახარებდა. და სნეულებით გამოწვეული ტანჯვით ძლეული, ბოლოს და
          ბოლოს, ის თვალს ახელდა. აი, ასე, საკუთარი სურვილის საწინააღმდეგოდ,
          უნარჩუნებდნენ სიცოცხლეს და სიკვდილის საშუალებას არ აძლევდნენ. ამ
          ყოფაში იყო გრაალის საძმო ანფორტასთან ერთად იმ დღემდე, ვიდრე პარციფალმა
          და შავ-თეთრად დახალულმა რაინდმა მუნსალვეშეში ცხენები არ შემოაგელვეს.
          ზუსტად ის ჟამი იდგა, როცა მარსსა და იუპიტერს წრებრუნვისას თავიანთი
          სარბიელის საწყისი წერტილისთვის მიეღწიათ, რაც ანფორტასს ტანჯვას
          უძლიერებდა. მას საშინლად სტკიოდა მოუშუშებელი ჭრილობები. ქალწულებსა და
          რაინდებს ესმოდათ მეფის კვნესა-ვაების ხმა, ხოლო მისი თვალებიდან ტანჯვა
          ამოიკითხებოდა. მაგრამ მისი უკურნებელი სენის განკურნება არავის ძალუძდა.
          მუნსალვეშეში გრაალის ორდენის წევრთა შორის მწუხარებას დაესადგურებინა.
          მაგრამ, როგორც ჩვენი თავგადასავალი იუწყება, საშველი კარს მოდგომოდათ.
          როცა მეფეს საშინელი ტკივილი იპყრობდა, მის ოთახს კეთილსურნელებით
          აღავსებდნენ, რათა სასიამოვნო სურნელს მისი ტანჯვა შეემსუბუქებინა. მის
          ფერხთით, ხალიჩაზე სურნელოვან პილპილს, ტერებინთოს, სხვადასხვა არომატულ
          ფესვსა და ბალახეულობას მოაფენდნენ. ასევე, აწყობდნენ თრიაქსა და ძვირფას
          ამბრს, რომლებიც არაჩვეულებრივ სუნს აფრქვევენ. ხალიჩა მოფენილი იყო
          დაჩეჩქვილი მიხაკ- დარიჩინით, ილითა (კარდამონი) და მუსკატის კაკლით;
          მათზე ფეხის დადგმისას გამოცემული კეთილსურნელება ჭრილობის ცუდ სუნს
          აქრობდა. მეფის მოსასვენებელ დარბაზში ცეცხლის დასანთებად, როგორც ადრე
          გითხარით, აგარის ხის მერქანს იყენებდნენ. მისი საკარცხულის ჩარჩოზე
          გველგესლას ტყავი იყო გადაკრული. შხამის მძიმე სუნის გასაფანტად
          გადასაკრავზე სხვადასხვა სანელებლის ფხვნილი მოეფრქვიათ. თავქვეშ
          ამოდებული ბალიშის პირი უბრალოდ შეკერილი კი არა, ნოიჯერტული აბრეშუმით
          იყო ნაქარგი. პალმატური აბრეშუმისა იყო მისი ქვეშაგებიც. საკაცე მთლიანად
          პატიოსანი თვლებით იყო მოოჭვილი და სალამანდრას ტყავის თასმებით შეკრული,
          რაც გარსაკრავის ღვედის დანიშნულებასაც ასრულებდა. მიუხედავად იმისა, რომ
          მისი საწოლი ასე ძვირფასად გაეწყოთ, მეფეს ეს საერთოდ არ ახარებდა.
          ნურავინ დაიქადნის, რომ ასეთი ძვირფასი საწოლი ოდესმე უნახავს. ის
          ძვირფასი ხომ იყო, ამავდროულად ხელოვნების უბადლო ნიმუშსაც წარმოადგენდა.
          ამაში თავისი წვლილი პატიოსან თვლებსაც შეჰქონდა, რომლებსაც ახლავე
          ჩამოგითვლით: ძოწი და მთვარის ქვა, ბალახში და გეგატრომესი (Gegatromes),
          ონიქსი და კალცედონი, მარჯანი და ბესტიონი (Bestion), მარგალიტი და
          Steinauge, Keraun, Haphästit, Hierachit, Heliotrop, Panthers,
          Androdragma, Crisopras, Sadda, Hämatit, Dionysia, აგატი, Celidon,
          Liur, Asbest, Gegolit, Milchstein, Hyazinth, Orit, Absist, Almandin,
          Chrisolekter, Hiennia, ზურმუხტი, Magnett, საფირონი და პირიტი. შემდეგ:
          ფირუზი და Lippareen, ქრიზოლიტი და ლალი, Paleise და სარდიონი, ალმასი და
          ქრიზოპრასი, მალაქიტი და Diadoch, Peanit და Medus, ბერილი და ტოპაზი.
          მათგან ზოგიერთი სიცოცხლის ხალისს აღძრავდა, ზოგი კი, განსაკუთრებული
          თვისებების წყალობით, შვებისმომგვრელად და განმაკურნებლად მოქმედებდა. და
          თუ შესაბამის ცოდნას ფლობდი, შეგეძლო, მათი უჩვეულო ძალა გამოგეყენებინა.
          აი, ამ გზით უნარჩუნებდა გრაალის საძმო ანფორტასს სიცოცხლეს, რადგან
          მასზე ძალიან შესტკიოდა გული. ასე მწუხარედ ცხოვრობდნენ ისა და
          მისიანები, ვიდრე, ერთხელაც, ბოლოს და ბოლოს, ბედმა არ გაუღიმათ. ეს
          მაშინ მოხდა, როცა სალვეშეს მხარეს ჯოფლანცედან ეწვივნენ გულიდან
          დარდგადაყრილი ჩვენი პარციფალი, მისი ძმა და კიდევ ერთი ქალწული. არ
          ვიცი, რამდენ ხანს მოაქროლებდნენ ცხენებს. მაგრამ მხოლოდ მათი
          წინამძღოლის, კუნდრის დამსახურება გახლდათ, რომ ამ ორმა გმირმა ერთ
          ბრძოლაში არ გაჰყო თავი. სასაზღვრო საგუშაგოსთან მათ გზად შემოეყარათ
          ტაძრის რაინდთა სრულად აღჭურვილი მხედრობა. თავიდან ძალზე ზრდილობიანად
          იქცეოდნენ, მაგრამ მათმა მეთაურმა კუნდრის სამოსზე ამოქარგული გვრიტები
          რომ დაინახა, სიხარულის ყიჟინა დასცა: „ჩვენი მწუხარება დასრულდა!“
          შესძახა მან. „როგორც იქნა, გამოჩნდა კაცი, გრაალის გერბით, რომლის
          მოსვლასაც იმ დროიდან ვნატრობდით, რაც მწუხარებამ ეკალი ჩაგვასო.
          შეჩერდით! უდიდესი სიხარული გვწვევია!“ ფაირეფიც ანჟუელმა უცნობი
          რაინდები როგორც კი დაინახა, ხელი ხმალზე იტაცა და ძმაც შეაგულიანა
          საბრძოლველად, მაგრამ კუნდრიმ დროულად სწვდა მისი ცხენის აღვირს და ეს
          ბრძოლა აღკვეთა. ამ უშნო ქალწულმა თავის მბრძანებელს, პარციფალს შეუძახა:
          „ფარები და ალმები თქვენთვის კარგადაა ცნობილი! ეს გრაალის რაინდთა
          რაზმია, რომელიც თქვენს სამსახურში დგას.“ მაშინ კეთილშობილმა წარმართმა
          თქვა, საბრძოლველი არაფერი გვქონიაო. პარციფალმა კი სთხოვა კუნდრის,
          მათთან მისულიყო. ისიც ასე მოიქცა და მოახსენა მათ, რომ ბედნიერების ჟამი
          მოწეულიყო. მეტაძრენი ცხენებიდან ჩამოხტნენ, მოიხადეს მუზარადები და ასე
          ფეხზე მდგომნი მიეგებნენ პარციფალს, რომლის მისალმებაც მათ ღვთის
          წყალობად მიიღეს. ასევე გულითადად მიესალმნენ შავ-თეთრად დახალულ
          ფაირეფიცსაც. და ყველამ ერთად, სახეზე ღვარად მდინარი ცრემლითა და
          სიხარულით აღსავსე გულით, მონსალვეშესკენ გაქუსლა. მათ დასახვედრად
          უამრავი ადამიანი შეკრებილიყო. იქ თავი მოეყარათ ღირსეულ და წარმოსადეგ
          რაინდებს, პაჟებსა და ურიცხვ ქვეით ყმას. გრაალის მწუხარე საძმოს მართლაც
          ჰქონდა მიზეზი, მათი მოსვლით გაეხარა. ფაირეფიც ანჟუელსა და პარციფალს
          სასახლის წინ, კიბეზე შეეგებნენ და შემდეგ უშველებელ დარმაზში შეუძღვნენ.
          იქაური წესების თანახმად, კედლებზე ასი მრგვალი ხალიჩა ეკიდა, ხოლო
          თითოეულ ხალიჩასთან იდგა ხავრედის ფარჩაგადაფარებული მერხი. პარციფალს და
          ფაირეფიცს ერჩივნათ, დამსხდარიყვნენ და დალოდებოდნენ, სანამ მათ აბჯარს
          ახდიდნენ. ამის შემდეგ მოვიდა ხაზინადარი და მათ საუკეთესო სამოსი
          მიართვა, ერთი და იმავე ქსოვილისა. როდესაც ყველა რაინდმა დარბაზში
          ადგილი დაიკავა, ჩამოარიგეს არათუ მინის, არამედ ოქროსგან ჩამოსხმული
          ძვირფასი ფიალები. პარციფალმა და ფაირეფიცმა სასმელი შესვეს და ამის
          შემდეგ მრავალტანჯული ანფორტასის მოსანახულებლად გაეშურნენ. თქვენ სხვა
          ადგილას უკვე მოისმინეთ, რომ ის ფეხზე ვერ დგებოდა, მხოლოდ რაღაცაზე
          მიყუდებით შეეძლო ჯდომა და რომ არაჩვეულებრივად იყო მორთული მისი
          საკარცხული. ანფორტასმა, მიუხედავად თავისი სატანჯველისა, ისინი დიდი
          სიხარულით მიიღო. მან თქვა: „ტკივილით განაწამები მოუთმენლად ველოდი იმ
          წამს, როცა თქვენი შემწეობით კვლავაც უბედნიერეს კაცად ვიქცეოდი
          ამქვეყნად. თქვენი უწინდელი სტუმრობის შემდეგ, აქედან რომ წახვედით, მე
          ისეთ გაუსაძლის მდგომარეობაში დამტოვეთ, რომ უთუოდ გეტკინებოდათ გული, თუ
          საერთოდაც შეგწევთ თანაგრძნობის უნარი. და თუ ისეთი სახელი გაქვთ
          მოხვეჭილი, რომ თქვენს სიტყვას საკმარისი წონა გააჩნია, დაიყოლიეთ
          ციხესიმაგრის ყველა მკვიდრი - რაინდი თუ მანდილოსანი - მომცენ სიკვდილის
          უფლება და ამით ჩემი ტანჯვაც დაასრულონ. თუ თქვენ პარციფალი ხართ, გრაალი
          შვიდი ღამისა და რვა დღის განმავლობაში თვალით არ დამანახვოთ და ჩემს
          გასაჭირსაც ბოლო მოეღება. სხვა არაფრის იმედი დამრჩენია. და თქვენც
          გაგიმართლებთ, ვინაიდან ჩემი თანადგომისა და შემწეობისთვის დაგაფასებენ.
          თქვენს თანამგზავრს არ ვიცნობ. ჩემთვის დაუთმენელია, რომ ის ფეხზე დგას
          ჩემ წინაშე. რატომ არ მოუწოდებთ, დაჯდეს და მოისვენოს?“ პარციფალმა
          ცრემლი ვერ შეიკავა და ჰკითხა: „მითხარით, სად არის გრაალი. და შეიტყობს
          გრაალის ძმობა, უფალი სიკეთეს თვისას ჩემი მეოხებით თუ განაცხადებს.“
          გრაალის წინაშე სამგზის მოიყარა მუხლი, თაყვანი სცა წმინდა სამება
          ერთარსებას და შეევედრა, ეს მრავალტანჯული კაცი წამებისგან ეხსნა. შემდეგ
          წამოიმართა და ხმამაღლა და საზეიმოდ წარმოთქვა სიტყვა: „ბიძაჩემო, რა
          გტანჯავს?“ და ღმერთმა, რომელმაც წმინდა სილვესტერის ლოცვის მეშვეობით
          მკვდარი ხარი გააცოცხლა, რომელმაც ლაზარეს უბრძანა, ადექ და იარეო, ისიც
          ინება, რომ ანფორტასი განკურნებულიყო და სხული აღდგენოდა. მისი სახე
          კვლავ ისე გაბრწყინდა, ფრანგები „flori“-ს (ყვავილივით გაფურჩქვნას) რომ
          უწოდებენ. მის პირისპირ პარციფალის სილამაზე არაფრად ჩანდა. მის
          მშვენებასთან ახლოს ვერ მოვიდოდა ვერც მეფე დავითის ვაჟი აბესალომი, ვერც
          ვერგულახტ ასკალუნელი და ვერცა სხვა, სხეულებრივი სილამაზით გამორჩეული
          კაცი, ასევე ვერც გახმურეტი, კანვალუაში მისი დიდებული შებრძანებისას.
          ჭეშმარიტად, ყოვლისშემძლეა უფალი! ვინაიდან გრაალზე წარწერამ მბრძანებლად
          პარციფალი დაადგინა, სხვა არჩევანიც არ ყოფილა: გრაალის ხელმწიფედ და
          მბრძანებლად ის გამოაცხადეს. და თუკი ნებას მომცემთ, ჩემი აზრი
          გაგიზიაროთ, გეტყვით, რომ არასდროს მინახავს ერთად ორი ისეთი ძლევამოსილი
          და მდიდარი ადამიანი, პარციფალი და ფაირეფიცი რომ იყვნენ; და გრაალის
          ხალხიც თავდაუზოგავად შეუდგა თავისი მბრძანებლისა და მისი სტუმრის
          სამსახურს. მე არ ვიცი, რა მანძილი ჩამოიტოვა უკან კონდვირამურსმა, როცა
          ის, ბედნიერების მოლოდინში, მუნსალვეშესკენ ცხენს მიაქროლებდა. მას უკვე
          შეეტყო ეს სასიხარულო ამბავი და მთელი მისი გულისტკივილიც წარსულს
          ჩაბარებოდა. ჰერცოგმა კიოტმა და სხვა კეთილშობილმა რაინდებმა მიაცილეს ის
          სალვეშეს მიწამდე, იმ ტყემდე, სადაც სარგამურსი დამარცხდა ორთაბრძოლაში;
          თანაც სწორედ იმ ადგილამდე, პარციფალს თოვლზე დაწვეთებულმა სისხლმა მისი
          სახება რომ დაუყენა თვალწინ. პარციფალი იქ უნდა მიგებებოდა მას და მანაც
          სიხარულით გაქუსლა იქით. ერთ მეტაძრეს მიეტანა მისთვის სასიხარულო ცნობა,
          დედოფალი, მრავალი წარჩინებული რაინდის თანხლებით, შეთანხმებული
          ადგილისკენ მიიჩქარისო. პარციფალმა გადაწყვიტა, გრაალის რამდენიმე
          რაინდთან ერთად, ჯერ ტრევრიცენტი მოენახულებინა. მანაც მთელი გულით
          გაიხარა, როცა გაიგო, რომ ანფორტასს გადატანილი სახიფათო ორთაბრძოლის
          შედეგად სიკვდილი აღარ ემუქრებოდა და რომ თანაგრძნობით აღსავსე კითხვას
          ის განეკურნა. მან შესძახა: „შეუცნობელია უფლის საქმენი! განა, მჯდარა
          ვინმე მის სამსჯავროზე? განა, ძალუძს ვინმეს, ზღვარი დაუდოს მის
          ყოვლისშემძლეობას? უფლის განუზომელ ძალმოსილებას ანგელოზნიც კი ვერ
          ჩასწვდებიან. ღმერთი კაცია და სიტყვაა მამამისისა; იგია მამა და იგია ძე,
          ვითარცა ერთარსი, და მის წმინდა სულს ხელეწიფება დიად საქმეთა აღსრულება
          მის ქმნილებათა საკეთილდღეოდ.“ ტრევრიცენტი მიუბრუნდა პარციფალს: „ამაზე
          დიდი სასწაული არასდროს მომხდარა! თქვენ დაიყოლიეთ ყოვლისშემძლე ღვთიური
          სამება თქვენი ნების აღსასრულებლად! უარი რომ არ გეთქვათ თქვენს
          საწადელზე, გრაალის შესახებ სრული სიმართლე არ გაგიმხილეთ და ამ ცოდვას
          აწ ვინანიებ! სამომავლოდ მონა-მორჩილი ვიქნები თქვენი, როგორც ჩემი
          დისწულისა და მბრძანებლისა. მე მოგიყევით, რომ გამოდევნილი ანგელოზები,
          ღმერთის ნებით, იმდენხანს დაჰყოფდნენ გრაალთან, სანამ უფლის წყალობას
          ხელახლა არ დაიმსახურებდნენ. მაგრამ უფალი ამგვარ ცოდვა ვერავის
          შეუნდობს; ასე რომ, მას მშვიდობა არ დაუმყარებია მათთან, ჩემი სიტყვების
          თანახმად, კვლავ მის წყალობას რომ მოელიან. უფლის კურთხევის მოსურნე კაცი
          მათ უნდა განუდგეს. ეს სულები შერისხულნი არიან სამარადჟამოდ და ამ ჭირში
          მათ თავადვე ჩაიგდეს თავი. თქვენზე ვწუხდი, რადგან მეგონა, რომ ფუჭად
          ირჯებოდით. აქამდე გრაალი ძალადობრივად არავის მოუპოვებია. ამიტომაც
          მოვინდომე, ამ განზრახვაზე ხელი აგეღოთ. მაგრამ ყველაფერი სულ სხვაგვარად
          წარიმართა. განუზომელი სიკეთე მოიპოვეთ, მაგრამ ნურასდროს დაივიწყებთ,
          რომ უპირველესად თავმდაბლობა გმართებთ!“ პარციფალმა უთხრა ბიძამისს: „იმ
          ქალის ნახვა მწადია, ხუთი წელი რომ არ მინახავს და რომელიც ახლაც ისევე
          ერთგულად მიყვარს, როგორც ჩვენი ერთობლივი თანაცხოვრებისას. მიუხედავად
          იმისა, რომ ოდესღაც სიმართლე არ გამიმხილე, სამომავლოდ მუდამ მოველი
          შენგან რჩევა-დარიგებას, ვიდრე სიკვდილი არ გაგვყრის. შენმა ბრძნულმა
          შეგონებამ ერთხელ უდიდესი გასაჭირისგან მიხსნა. აწ კი ჩემი მეუღლისკენ
          უნდა ვიჩქარო. მაცნობეს, რომ ჩემკენ მოემართება და ამჟამად პლიმიციოლის
          სიახლოვეს შეჩერებულა.“ უფალი გფარავდესო, უთხრა გამომშვიდობებისას
          ღვთისმოსავმა კაცმა. ვინაიდან პარციფალის თანამგზავრები ტყეს კარგად
          იცნობდნენ, პარციფალი მთელი ღამე ცხენს მიაჭენებდა, ვიდრე გამთენიისას
          სასიხარულო აღმოჩენის პირისპირ არ დადგა: მას თვალწინ გადაეშალა ურიცხვი
          კარავი, ბრობანცის სამეფოს ალმითურთ, რომლის უკანაც მიწაში ჩარჭობილი
          საფარე სვეტები იყო აღმართული. ანუ იქ პარციფალის სამეფოს თავადები
          დაბანაკებულიყვნენ. პარციფალმა დედოფლის ადგილსამყოფელი გამოიკითხა და
          შეიტყო, რომ მას განცალკევებით დაეცა ბანაკი. მას უჩვენეს ის ადგილი და
          მდიდრული კარვებით გარშემორტყმული მისი დიდებული კარავი. კატალონიელი
          ჰერცოგი კიოტი დილაუთენია წამომდგარიყო ფეხზე: პარციფალი თანამგზავრებთან
          ერთად პირდაპირ მასთან მივიდა. მართალია, ჯერ წესიერად არც გათენებულიყო,
          მაგრამ კიოტმა მაინც შენიშნა გრაალის გერბი, რადგან რაზმის ყველა რაინდს
          ფარზე გვრიტი გამოესახა. მცხოვანმა რაინდმა მწარედ ამოიოხრა თავისი
          ერთგული მეუღლის, შოიზიანეს გახსენებაზე; ოდესღაც ამ მუნსალვეშელმა
          ქალბატონმა კიოტი უსაზღვროდ გააბედნიერა, მაგრამ ის სიგუნეს დაბადებისას
          გარდაიცვალა. კიოტი მიეგება პარციფალს და მას და მისიანებს გულითადად
          მიესალმა. მან პაჟი გაგზავნა დედოფლის მარშალთან ბრძანებით, რომ ეზრუნა
          იმ რაინდთა დახვედრასა და მოსვენებაზე, ბანაკის სიახლოვეს რომ იცდიდნენ.
          შემდეგ პარციფალს ხელი ჩაავლო და სელის ქსოვილისგან დამზადებულ, მომცრო
          ზომის კარავში შეუძღვა, რომელიც დედოფლის სათათბირო კარავი იყო.
          პარციფალმა აბჯარი იქ აიხსნა. დედოფალმა მისი მოსვლის შესახებ ჯერ
          არაფერი უწყოდა. ბედნიერებისაგან ფრთაშესხმული პარციფალი კონდვირამურსის
          მაღალსა და ფართოდ გაშლილ კარავს მიადგა, სადაც ის შვილებთან,
          ლოენგრინთან და კარდაიცთან ერთად იმყოფებოდა. გარემოცული უამრავი
          მშვენიერი ქალბატონით. კიოტმა კარვის კალთა გადასწია და დედოფალს
          შესძახა, წამომდგარიყო და გაეხარა. მანაც თვალი გაახილა და მეუღლე
          დაინახა. და რადგან მხოლოდ საღამური კვართის ამარა იყო, მომნუსხველმა
          კონდვირამურსმა საწოლის გადასაფარებელი შემოიხვია და ლოგინიდან ხალიჩაზე
          ისკუპა. ორივე ხელი შემოაჭდო პარციფალს და გახარებულმა იმდენი კოცნა,
          რომ, როგორც მითხრეს, კოცნით აავსოო. თან გაიძახოდა: „ეს რა ბედნიერება
          მარგუნე წილად, შენ, სიხარულო ჩემო!“ ამ გულმხურვალე მისალმების შემდეგ
          კი წასჩურჩულა: „წესით, გაბრაზებული უნდა ვიყო შენზე, მაგრამ, რა ვქნა,
          არ შემიძლია. კურთხეულ იყოს ის დღე და ის წამი, როცა კვლავ გულში
          ჩაგიკარ! საწუხარი აღარა მაქვს რა. ამისრულდა, რასაც გულით ვნატრობდი და
          ჩემი სევდა-ნაღველიც უკვალოდ გაქრა!“ ამასობაში ბავშვებმაც, ლოენგრინმა
          და კარდეიცმაც გაიღვიძეს. უზომოდ გახარებულმა და გულაჩქროლებულმა
          პარციფალმა საწოლში მწოლიარე ორივე ტიტლიკანა ბიჭუნა ჩაკოცნა.
          კეთილშობილმა და გამჭრიახმა კიოტმა ბავშვები გააყვანინა და იქ მყოფ
          ქალბატონებსაც სთხოვა, კარავი დაეტოვებინათ. ისინიც გავიდნენ, ოღონდ მას
          შემდეგ, რაც ამდენი ხნის უნახავ თავიანთ მბრძანებელს გულმხურვალედ
          მიესალმნენ. კიოტმა ურჩია დედოფალს, მეუღლის სიამოვნებაზე თავად ეზრუნა
          და სეფექალებთან ერთად კარვიდან გავიდა. და ამ ადრიან დილით მსახურებმა
          კარვის კალთები ჩამოსწიეს. ოდესღაც მდელოზე დაფენილმა თოვლმა და სისხლის
          წვეთებმა პარციფალს გონება დააკარგვინეს. აწ კი კონდვირამურსმა ამ
          გადატანილი ჭირისთვის საკადრისი პატივი მიაგო, რამეთუ ის ნამდვილად
          ფლობდა მის სანუგეშებელ საშუალებას. თუმც, პარციფალისთვის არაერთ ქალს
          მიუძღვნია ტრფობა, სასიყვარულო ტანჯვისას მას ნუგეში სხვასთან არავისთან
          უძებნია. როგორც მსმენია, მეუღლის მიერ ნაბოძები სიხარულით ის შუადღის
          პირამდე ტკბებოდაო. ამ დროისთვის ბრობანცის მთელ მხედრობას იქ მოეყარა
          თავი. იქ შენიშნავდით სატაძრო ლაშქარს, ბრწყინვალე აღკაზმულობით,
          რომელზეც გადატანილ ბრძოლებს თავისი კვალი დაემჩნია: ფარები შუბის კვრას
          დაეხვრიტა და ხმლის პირს დაესერა. თითოეულ რაინდს აბრეშუმის ან ხავერდის
          მოსასხამქვეშ რკინის საბარკულები მოუჩანდა; აბჯრის დანარჩენი ნაწილები
          ახდილი ჰქონდათ. რა თქმა უნდა, ძილზე ლაპარაკიც აღარ იყო. მეფე და
          დედოფალი აბრძანდნენ და მღვდელმა საზეიმო წირვა ჩაატარა. ბანაკში დიდი
          ჩოჩქოლი იდგა იმ გულად მეომართა შორის, რომლებიც ოდესღაც კლამიდეს
          ებრძოდნენ. ლოცვა-კურთხევის დასრულების შემდეგ პარციფალი თავისი ამალის
          უშიშარ რაინდებს დიდი პატივისცემით, გულითადად მიესალმა. გადაწიეს კარვის
          კალთები და პარციფალმა იკითხა: „თუ იცით, ამ ორი ბიჭუნადან რომელია
          თქვენი მომავალი მბრძანებელი?“ და თავადებს ამცნო: „კარდაიცი გახლავთ
          ვალუასის, ნორგალის, კანვალუასა და კინგრივალსის კანონიერი მემკვიდრე.
          როცა დაკაცდება, უნდა გაჰყვეთ ანჟუსა და ბეალცენანში, რომლებიც მამაჩემ
          გახმურეტისგან მერგო მემკვიდრეობად. და რადგან მე ბედნიერება მხვდა
          წილად, გრაალის მეფის ტახტი გადმოვიბარო, თქვენ, ჩემი ერთგულების ნიშნად,
          ჩემს ვაჟს ამოუდექით მხარში!“ ყველა სიხარულით დათანხმდა. ამის შემდეგ
          ალმები ჩამოატარეს. და ორმა პატარა ხელმა უზარმაზარი მიწები გასცა იჯარით
          (zu Lehen) სხვადასხვა მხარეში. ბოლოს კარდაიცი იქვე აკურთხეს მეფედ. და
          მან მოგვიანებით კანვალუას გარდა, ადრე გახმურეტის მფლობელობაში მყოფი
          სხვა მიწებიც დაიბრუნა. პლიმიციოლის ველზე ფართო წრეზე დასაჯდომი
          ადგილები მოაწყვეს, სწრაფად მიირთვეს, შემდეგ კი კარვები აშალეს და
          ბრობანცის ლაშქარი, ნორჩ მეფესთან ერთად, შინისაკენ გზას გაუდგა.
          სეფექალები და ამალის სხვა წევრები დედოფალს ხმამაღალი ტირილით
          გამოემშვიდობნენ. მეტაძრეებმა კი ლოენგრინი და მისი მშვენიერი დედა შუაში
          ჩაიყენეს და სასწრაფოდ მუნსალვეშესკენ გაქუსლეს. „ერთხელ მე ამ ტყეში ერთ
          სენაკს წავაწყდი, რომელსაც მოჩუხჩუხე ანკარა წყარო ჩამოუდიოდა.“ თქვა
          პარციფალმა. „თუ მის შესახებ გსმენიათ, მისკენ გზა მიმასწავლეთ.“ მისმა
          მხლებლებმა მიუგეს, რომ იცოდნენ მისი ადგილსამყოფელი: „იქ ერთი ქალწული
          ცხოვრობს და დღემდე მწარედ დასტირის თავისი სატრფოს კუბოს. ის
          განსახიერებაა ჭეშმარიტი დიაცური ერთგულებისა, ვინაიდან მუდმივად ღრმა
          მწუხარებას მოუცავს. ჩვენი გზა ამ სენაკს ახლოს ჩაუვლის.“ მეფემ
          განაცხადა: „მაშ, მოვძებნოთ ის ქალწული!“ მისი ამალის წევრები
          დაეთანხმნენ, ცხენები გააგელვეს და იმავე საღამოს სიგუნესაც მიადგნენს,
          რომელსაც ლოცვად მუხლმოყრილს დაელია სული. ამის დანახვაზე კონდვირამურსი
          შეძრა საშინელმა ტკივილმა. სენაკში შესასვლელად შეანგრიეს კედელი და
          პარციფალმა თავისი დეიდაშვილის ჩასასვენებლად სარკოფაგის თავი აახდევინა.
          სარკოფაგში ესვენა შიონატულანდერსის საგულდაგულოდ ბალზამირებული ცხედარი,
          ჯერაც უხრწნელი და უწინდებურად მშვენიერი. ის, ვინც მას სიცოცხლეში
          თავისი უბიწო ტრფობა მიუძღვნა, გვერდით მიუწვინეს. შემდეგ სარკოფაგს
          კვლავ თავი დაახურეს. როგორც ითქვა, კონდვირამურსმა მწარედ დაიტირა
          მამამისის ძმისწულის მძიმე ხვედრი, მით უფრო რომ თავად ის ბავშვობიდანვე
          შოიზიანესთან, მიცვალებულის დედასთან და პარციფალის დეიდასთან,
          იზრდებოდა. ჰერცოგ კიოტს, რომელიც მეფე კარდეიცის აღმზრდელად განამწესეს,
          მისი ქალიშვილის სიკვდილი არ გაუგია. თანაც, ამ ჩვენი ამბის მსვლელობა
          რკალივით მრუდე კი არა ლარივით სწორი და მართალია; ამიტომაც მე თავს
          ვიკავებ აქეთ-იქით გადახვევისგან. ასე რომ, მივუბრუნდეთ პარციფალს. მათ
          გზა განაგრძეს და მხოლოდ ღამით ჩააღწიეს მუნსალვეშეში. მათ იქ ფაირეფიცი
          ელოდათ, რომელსაც დრო მოწყენილობაში როდი გაეტარებინა. მათ დასახვედრად
          იმდენი სანთელი დაენთოთ, რომ გეგონებოდა, ტყეს ცეცხლი მოდებიაო. დედოფლის
          გვერდით ცხენს აბჯარასხმული პატრიგალტელი მეტაძრე მოაგელვებდა.
          ციხესიმაგრის უშველებელ კარიბჭესთან ურიცხვი რაზმი გამწკრივებულიყო, რათა
          მის დედოფალს, ციხესიმაგრის ბატონსა და მათ ძეს მისალმებოდა. ლოენგრინი
          ბიძამის ფაირეფიცს მიჰგვარეს, მაგრამ მისი საკვირველი შავ-თეთრი
          შეფერილობის გამო, ბიჭუნამ მისი კოცნა არ მოინდომა. ამგვარ უჩვეულო
          სიტუაციებში თვით ზრდილი და დამჯერი ბავშვებიც დღემდე ასე იქცევიან.
          წარმართმა ამაზე გულიანად იცინა. როდესაც დედოფალი ჩამოქვეითდა, ეზოში
          შეკრებილი ხალხი დაიშალა. კონდვირამურსის მუნსალვეშეში მობრძანებამ
          გრაალის მთელი ერთობა გააბედნიერა და მთელი გულით გაახარა. მას მომხიბლავ
          ქალბატონთა გუნდისკენ გაუძღვნენ. სასახლის კიბეზე, ამ ქალბატონთა
          გვერდით, ფაირეფიცი და ანფორტასი იდგნენ, რომლებიც მოწიწებით მიეგებნენ
          დედოფალს. რეპანსე დე შოიე, გარშილოიე გროუნლანტელი და ფლორიე ლუნელი
          ბრწყინავდნენ არა მარტო სხივჩამდგარი თვალების გამო, არამედ მათი
          ქალწულებრივი უბიწოებითაც. მათ გვერდით იდგნენ ტანკენარი და პირმშვენიერი
          ამფლისე - ჯენრის რილელის ქალიშვილი, და კლარიშანცე ტენაბროკელი, უნაკლო
          გარეგნობის მქონე, მომხიბლავი ასული, ჭიანჭველასავით ტანწერწეტა.
          ფაირეფიცი დედოფალს მიეგება და მისალმების ნიშნად გადაკოცნა.
          მისასალმებელი ამბორი უძღვნა ანფორტასმაც, რომლის განკურნებასაც დედოფალი
          გულწრფელად გაეხარებინა. ფაირეფიცმა კონდვირამურსს ხელი მოჰკიდა და ის
          ციხესიმაგრის ბატონის დეიდასთან მიიყვანა. რეპანსე დე შოიეს, რომელსაც
          ისედაც შეფარკვლოდა ღაწვები, კონვირამურსის მხურვალე კოცნისგან პირისახე
          უფრო აუღაჟღაჟდა. ამდენი კოცნით დედოფალს ლამის გაუცვდა ტუჩები, რის
          გამოც გულით ვუთანაგრძნობ და ამავდროულად ვწუხვარ, რომ არ შემეძლო, ამ
          საქმეში შევშველებოდი. ბოლოს და ბოლოს, ის დაიღალა და სეფექალები თავიანთ
          მბრძანებელს მოსასვენებელ ოთახში გაუძღვნენ. რაინდები კი დარბაზში
          დარჩნენ, სადაც ურიცხვი სანთელი აფრქვევდა შუქს. დაიწყო გაცხოველებული
          მზადება გრაალთან მისაახლებლად, რომელიც საზეიმო ცერემონიით უნდა
          წარედგინათ გრაალის საძმოს წინაშე. იმ საღამოს, როცა გრაალის საძმოს
          წევრები სისხლიანი შუბის დანახვამ სიკვდილამდე დაამწუხრა, გრაალი იმ
          იმედით შემოიტანეს, რომ პარციფალის დახმარება მათ შვებას მოჰგვრიდა და
          დარდს განუფანტავდა, მაგრამ იმედი გაუცრუვდათ. ამჟამად კი გრაალი
          ზარ-ზეიმით შემოაბრძანეს, რადგან მთელი მათი ჭმუნვა-წუხილი
          გაქარწყლებულიყო. როდესაც დედოფალმა სამგზავრო ტანისამოსი გაიხადა და
          თავსაბურავით დაიმშვენა თავი, ის, მთელი მისი დიდებულებით, დარბაზში
          შებრძანდა. კართან მას ფაირეფიცი შეეგება. ყველამ ერთსულოვნად აღიარა,
          რომ მისებრ მშვენიერი ქალი არასოდეს ენეხა. მას ემოსა აბრეშუმის სამოსი,
          გაწაფულ ხელს რომ დაემზადებინა იმ ხერხით დართული აბრეშუმისგან, რომელიც
          ამ საქმის დიდოსტატ სარანტს ქალაქ თასმეში გამოეგონებინა. კონდვირამურსის
          ბრწყინვალე სილამაზით ნათელფენილმა ფაირეფიცმა ის დარბაზის შუამდე
          მიაცილა, სადაც სამ უშველებელ ბუხარში ცეცხლი ბრიალებდა და
          კეთილსურნელოვანი აგავა ხის მერქანი იწვოდა. ამჟამად ორმოცით მეტი ხალიჩა
          დაეფინათ და ორმოცით მეტი მერხი დაედგათ, ვიდრე იმ საღამოს, როცა
          პარციფალმა პირველად იხილა გრაალი. ციხესიმაგრის ბატონის გვერდით მდგარი
          მერხი, რომელზედაც ფაირეფიცი და ანფორტასი უნდა დაბრძანებულიყვნენ,
          საგანგებოდ და მდიდრულად გაეწყოთ. გრაალის ჩამოტარებისას, თითოეული
          მსახურს განსაზღვრული ამოცანა ეკისრებოდა და ყოველი მათგანი თავის
          მოვალეობას საგულდაგულოდ და დიდი თავაზით ასრულებდა. მე ხომ ერთხელ
          დაწვრილებით აღგიწერეთ ის ცერემონია, რომელიც გრაალის ჩამოტარებისას
          სრულდებოდა. და რა სახითაც ის ანფორტასის წინაშე მიიტანეს, ზუსტად
          იმგვარადვე წარუდგინეს კეთილშობილი გახმურეტის ძესა და ტამპენტაირეს
          ასულს. დარბაზში დადგენილი წესითა და რიგით შემოვიდა ოცდახუთი ქალწული;
          წარმართი ძლიერ მოიხიბლა პირველივე ქალწულით, რომელსაც ოქროსფერი
          დალალები ამშვენებდა, მაგრამ როდესაც მისი მომდევნო ასულებიც იხილა, მას
          ყველა მათგანი ერთი მეორეზე მშვენიერი ეჩვენა, რადგან ყველა სათნო,
          მოკრძალებული და მომაჯადოებელი გარეგნობისა იყო. ის ქალწულთა დიდებულმა
          სამოსმაც აღაფრთოვანა. სულ ბოლოს ულამაზესი და უბრწყინვალესი ქალწული
          რეპანსე დე შოიეც გამოჩნდა. როგორც მსმენია, გრაალი ტარების უფლება
          მარტოოდენ მას ჰქონია. ამ უხინჯო და წრფელი გულის პატრონს, ბრწყინვალების
          მფენი პირისახე უნაზეს ყვავილს მიუგავდა. გსურთ, ეს ცერემონია თავიდან
          ბოლომდე აღგიწეროთ? იმის მოყოლას რომ შევუდგე, თუ რამდენი მსახური
          დაატარებდა ხელის საბან წყალს, რამდენი მაგიდა გაეწყოთ - სხვათა შორის,
          იმაზე მეტი, ვიდრე პირველ ჯერზე - საკარო წეს-ჩვეულებათა სრული დაცვით,
          ჭურჭლეულის რამდენი ურიკა შემოეგორებინათ ოქროს უძვირფასესი თასებითურთ
          და როგორ გამოიყურებოდა სუფრა, რაინდები რომ მისხდომოდნენ, თხრობას კარგა
          ხანს ვერ დავასრულებ. ამიტომაც მოკლედ გეტყვით: გრაალისგან მათ
          დააგემოვნეს საუხოო კერძები, ნადირისა თუ საქონლისა, თაფლუჭას სასმელი,
          ღვინო - სურვილისდა მიხედვით; ასევე, თუთის ღვინო, წითელი ღვინო და
          სანელებლიანი ღვინო. მეფე გახმურეტის ძეს პელრაპაირეში, ქალაქთან პირველი
          ნაცნობობისას, ცხადია, სულ სხვა ვითარება დახვდა. წარმართს სურდა შეეტყო,
          თუ როგორ ხდებოდა, რომ სუფრასთან ოქროს სასმისები მუდამ თავისით
          ივსებოდა. ამ სასწაულებრივ ამბავს მასზე დიდი შთაბეჭდილება მოეხდინა.
          მისმა თანამეინახე ანფორტასმა ჰკითხა: „ბატონო, ნუთუ ვერ ხედავთ თქვენ
          წინ მდებარე გრაალს?“ შავ-თეთრად დახალულმა წარმართმა მიუგო: „მე აქ
          მხოლოდ ხავერდის მწვანე ქსოვილს ვხედავ, რომელიც იმ ქალწულმა ჩამოატარა,
          თავზე გვირგვინით რომ დგას ჩვენ წინაშე. მისმა სხივმოსილმა სილამაზემ
          ჩემი გული დაიპყრო და მწამს, რომ ვერცერთი ქალი თუ ქალწული მას ვერ
          შეეცილება. კეთილშობილ ქალთა ტრფიალება, რაც კი აქამდე განმიცდია,
          უცაბედად გახუნდა და გაუფასურდა. ვიცი, ჩემი მხრიდან გაუგონარი
          საქციელია, რომ მე, ტრფობისაგან ტანჯულმა, დახმარება გთხოვოთ თქვენ,
          ვისთვისაც ჯერ არანაირი სამსახური გამიწევია. რაში მარგია ჩემი სიმდიდრე
          და ძალაუფლება, რაში მარგია მანდილოსანთა მსახურებისას ჩადენილი საქმენი
          ანდა საჩუქრების ჩამორიგება, თუკი ასეთი ტანჯვა უნდა დავითმინო? ჰოი შენ,
          ძლევამოსილო ღვთაებავ, იუპიტერ! რად მომიყვანე აქ, სადაც ტანჯვა-წამების
          გარდა არაფერი მელის?“ სიყვარულის ძალმოსილებამ და ტრფობის ნიადაგზე გულს
          შემოწოლილმა უზომო ნაღველმა ფაირეფიცს სახეზე ნათელი ადგილები კიდევ უფრო
          გაუფერმკრთალა. უმშვენიერესი ქალწული მომხიბლავ კონდვირამურსს მეტოქეობას
          უწევდა სილამაზეში და ფაირეფიციც, ეს კეთილშობილი უცხოელი, მთლიანად
          გაიხლართა ტრფობის ბადეში. უკვალოდ გამქრალიყო მის გულში სეკუნდილესადმი
          ტრფიალება. აწ რა ეშველება სეკუნდილეს სიყვარულს? რა ეშველება მის
          ქვეყანა ტრიბალიბოტს? მაგრამ ერთი ქალწულის ტრფობას ფაირეფიცისთვის
          იმხელა ტანჯვა მიეყენებინა, რომ მას კლაუდიტეს, ოლიმპიას, სეკუნდილესა და
          ყველა სხვა ქალის ტრფობა და გაწეული რაინდული სამსახურისთვის
          ხოტბა-დიდება, უმნიშვნელოდ ეჩვენებოდა. ქველ ამფორტასს თანამეინახის
          ტანჯვა არ გამოჰპარვია. შენიშნა, რომ მას მხიარული განწყობა გაქრობოდა და
          კანის ღია ადგილები გაფითრებოდა. უთხრა: „ბატონო, ვწუხვარ, რომ ჩემი დის
          ტრფობით ისეთ ძლიერ ტკივილს განიცდით, როგორიც კაციშვილს არ განუცდია.
          ჯერ არცერთ რაინდს გაუქროლებია ცხენი მის სამსახურად და არც მას
          დაუჯილდოებია ვინმე, რაინდული მსახურების გამო. გულდარდიანი, გვერდიდან
          არ მომშორებია, რამაც მის მშვენიერებასაც დაამჩნია კვალი, რამეთუ
          გახარებულს ვერასდროს ნახავდი. თქვენი ძმა მისი დისწულია და ამ საქმეში
          ნამდვილად დაგეხმარებათ.“ „ნუთუ ეს ქალწული, თმას გვირგვინი რომ
          უმშვენებს, თქვენი დაა?“ შესძახა ფაირეფიც ანჟუელმა. „მაშ, მირჩიეთ, ვით
          მოვიპოვო მისი სიყვარული. მას მიელტვის ჩემი გული. ნეტავ, ის პატივი და
          დიდება, ბრძოლებში გამარჯვებით რომ მხვდა წილად, მხოლოდ მისთვის
          მომეპოვებინა და ამისათვის ტრფობის ჯილდოსაც ოდენ მისგან დავლოდებოდი!
          შუბით ბრძოლის ხუთივე სახეობაში ვარ გაწაფული. პირველია „პუნეიზი“ -
          მტრის ლაშქართან პირისპირ შეტაკება მომარჯვებული შუბით. მეორეა
          „ტრივირსი“ - მარჯვენა მხრიდან შეტევა; მესამეა „თავდაცვა“ რამდენიმე
          მოწინააღმდეგის პირისპირ; შემდეგია შუბის კვრა „ნამდვილ ორთაბრძოლაში“ და
          მეხუთეა შუბის სროლა დადევნებისას. მაგრამ დღეს უმძიმესი საზღაურის
          გაღება მიწევს მას შემდეგ, რაც პირველად ავიფარე ფარი. აგრემონტინის წინ
          მე ერთ ალმოდებულ რაინდს შევეტაკე. მე რომ სალამანდრის ტყავის მოსასხამი
          და ასბესტის მერქნის ფარი არ მქონოდა, ამ ორთაბრძოლაში უთუოდ
          დავიწვებოდი. აჰ, ოღონდაც თქვენს მომხიბლავ დას იქ წარვეგზავნე, სადაც
          თავგანწირული ბრძოლით გმირულ დიდებას მოვიპოვებდი! მისი გულისთვის
          სამკვდრო-სასიცოცხლო ბრძოლაში გადავეშვებოდი! ჩემს ღმერთს, იუპიტერს
          სამუდამო მტრად მოვეკიდები, თუკი ის ამ მძიმე სატანჯველისგან არ
          დამიხსნის!“ ანფორტასს და მის დას სახის ნაკვთები და კანის ფერი მამის -
          ფრიმუთელისა ჰქონდათ. მოხიბლული წარმართი მათ თვალს ვერ სწყვეტდა და
          მონაცვლეობით, ხან ერთს გადახედავდა, ხან მეორეს. მიუხედავად იმისა, რომ
          ნაირგვარი კერძებით გაწყობილ სუფრასთან იჯდა, პირი არაფრისთვის
          დაუკარებია. ანფორტასმა უთხრა პარციფალს, ბატონო, მე მგონი, თქვენს ძმას
          გრაალი არც კი უნახავსო. და ფაირეფიცმა დაუდასტურა ციხესიმაგრის
          მბრძანებელს, რომ ის მართლაც ვერ ხედავდა გრაალს. ამან ყველა რაინდი
          ერთობ გააკვირვა. როცა საწოლს მიჯაჭვულმა და დავრდომილმა ტიტურელმა ეს
          შეიტყო, თქვა: „თუ წარმართია, ნათლისღების გარეშე, გრაალს, ის ვერ
          დაინახავს, რამეთუ მისი დანახვა მხოლოდ გრაალის რაინდებს ხელეწიფებათ.
          გრაალი მისი მზერისთვის სქელი საბურველით იქნება დაფარული.“ მაშინ
          პარციფალმა და ანფორტასმა ფაირეფიცს განუმარტეს, რომ ვერცერთი წარმართი
          იხილავდა იმას, თუ რა აძლევდა საზრდოს იქ მყოფ საზოგადოებას. ურჩიეს,
          მონათლულიყო და ამით თავისი სამშვინველის სამარადისო ხსნაზე ეზრუნა.
          „თქვენი ხათრით თუ მოვინათლე, ეს ნათლისღება ჩემი გულისწადილის
          აღსრულებასთან მიმაახლებს?“ იკითხა წარმართმა. „ყველა ის უბედურება, რაც
          კი ბრძოლაში თუ ტრფობის გამო აქამდე გადამიტანია, ახლოს ვერ მოვა ჩემს
          ამჟამინდელ გასაჭირთან. ასე ძლიერ არაფერი განმიცდია მას შემდგომ, რაც
          პირველად ავიფარე ფარი. ალბათ მმართებდა, ჩემი ტრფობა დამემალა, მაგრამ
          ჩემს გულს მისი დაფარვა არ ძალუძს.“ „ვინ არის ის ქალი?“ იკითხა
          პარციფალმა. „აი, ეს უმშვენიერესი ქალწული, და ჩემი თანამესუფრისა!
          დამეხმარე, მისი გული მოვიგო! მე მას უზარმაზარ სახელმწიფოს გადავულოცავ
          და უზომო ძალაუფლებისა და სიმდიდრის მფლობელად ვაქცევ.“ ციხესიმაგრის
          ბატონმა თქვა: „თუ ნათელს იღებ, შეგიძლია მისი ტრფობის იმედიც იქონიო.
          მას შემდეგ, რაც მე გრაალის მეფედ ვეკურთხე, ძალაუფლებითა და სიმდიდრით
          აღარ ჩამოგივარდები და ამიტომ, თავს უფლებას ვაძლევ, შენობით მოგმართო.“
          „ძმაო“, უთხრა ფაირეფიც ანჟუელმა. „იყოს ნება შენი, ოღონდაც შეგვაუღლე მე
          და დეიდაშენი! თუკი ნათლობის უფლება ბრძოლით მოიპოვება, საწრაფოდ
          გამიძეხი ბრძოლის ველზე, რათა რაინდული ქმედების სანაცვლოდ მისი
          ტრფიალებით დავჯილდოვდე. ისედაც მუდმივად ჩამესმის ყურში დალეწილი
          შუბებისა და მოქნეული ხმლის შხუილის ტკბილი ჰანგები.“ ციხესიმაგრის
          პატრონმა გულიანად გაიცინა, ანფორტასმა კი გადაიხარხარა. პარციფალმა
          თქვა: „ცდები, თუ გგონია, რომ ნათლობა ბრძოლით მოიპოვება; მაგრამ მე
          მაინც ვიზრუნებ, რომ ეს ქალწული შენი გახდეს, მას შემდეგ, რაც
          მოინათლები. თუ მასთან შეუღლება გსურს, ჯერ შენს ღმერთს, იუპიტერს უნდა
          განუდგე და უარი უნდა თქვა სეკუნდილეზე. ხვალ დილით შეგატყობინებ, თუ
          როგორ უნდა აიხდინო საწადელი.“ ანფორტასს დასნეულებამდე უამრავი რაიდული
          საქმე ჰქონდა ჩადენილი ტრფობის სამსახურში, რამაც ფართოდ გაუთქვა სახელი.
          მაგრამ ის არა მარტო ურიცხვი გამარჯვებით მოპოვებული მხედრული დიდებით,
          არამედ სიკეთითა და გულუხვობითაც გამოირჩეოდა. აი, ასე იჯდა გრაალის წინ
          ბრძოლაში ლომისებრ შეუპოვარი, სამი საუკეთესო რაინდი მათ შორის, ვისაც კი
          იმხანად ფარ-ხმალი ეპყრა ხელთ. და თუ გესიამოვნებათ, გეტყვით, რომ
          საკმაოდ დიდხანსაც შეექცეოდნენ. ტრაპეზის შემდეგ დიდი თავაზით აალაგეს
          სუფრა და გაიტანეს მაგიდები. რიტუალის მკაცრი დაცვით, ქალწულებმა
          დამსწრეთ თავი დაუკრეს და ფაირეფიც ანჟუელმა, მისდა სავალალოდ, შენიშნა,
          რომ რეპანსე დე შოიემ დარბაზი დატოვა: მისი გულის სასახლიდან გრაალი
          გაიტანეს. ამ დროს პარციფალიც გამოემშვიდობა შეკრებილთ. იმის აღწერა რომ
          მომენდომებინა, თუ როგორ გაბრძანდა დედოფალი, როგორ საწოლში მოასვენეს
          ფაირეფიცი - სადაც, სხვათაშორის, მას ტრფობამ თვალი არ მოახუჭვინა - და
          თუ რა უშფოთველად და ტკბილად ეძინათ მეტაძრეებს, სიტყვა ძალიან
          გამიგრძელდებოდა. არადა, მირჩევნია, იმაზე მოგახსენოთ, რაც მეორე დილით
          მოხდა. დილა რომ გათენდა, პარციფალმა და ანფორტასმა გადაწყვიტეს, რომ
          ტრფობის სენშეყრილი ზაზამანკელი წარმართი ტაძარში, გრაალის წინ, ეხმოთ.
          ამავდროულად პარციფალმა მოიხმო მეტაძრეთა მთელი საძმო. ასე რომ, იქ მისულ
          წარმართს რაინდთა და ფეხოსანთა დიდი გუნდი დახვდა. ემბაზი ლალის ქვისა
          იყო და მრგვლად გამოთლილ იასპის კვარცხლბეკზე იდგა. ის ტიტურელს შეეკვეთა
          და დიდი ფასიც გადაეხადა მასში. პარციფალმა უთხრა ძმას: „თუ დეიდაჩემის
          ცოლად შერთვა გწადია, ყველა შენი ღმერთი უნდა უარყო, ეშმაკს სძლიო და
          უზენაესი ღმერთის მცნებები ერთგულად უნდა დაიცვა.“ „იმ ყოველივეს, რაც
          ქალწულის მოპოვებაში დამეხმარება, ერთგულად და ზედმიწევნით შევასრულებ!“
          შეპირდა წარმართი. მაშინ ემბაზი ცოტა ახლოს მიწიეს გრაალთან და ის
          ნელთბილი წყლით აავსეს. ემბაზის გვერდით იდგა ხნიერი, ჭაღარა მღვდელი,
          რომელსაც წარმართთაგან მრავალი ბავშვი ჰყავდა მონათლული. მან ფაირეფიცს
          უთხრა: „თუ გინდათ, რომ სამშვინველი ეშმაკის კლანჭებისაგან იხსნათ,
          ამიერიდან უზენაესი ღმერთი უნდა იწამოთ, რომლის სამსახოვანება სამყაროში
          ყველგანაა გაცხადებული. ღმერთი კაცია და სიტყვაა მამამისისა, იგია მამა
          და იგია ძე, ამვდროულად. და ორივე კურთხეულია ისევე, ვითარცა სულიწმიდა.
          და ამ სამების ყოვლისშემძლეობის ძალით ეს წყალი წარხოცავს ყოველივეს, რაც
          კი წარმართულია თქვენში. ამ ნათლობის წყალში შეაბიჯებს უფალი, რომელმაც
          შექმნა ადამი ხატად თვისად. ხეები წვენს ამ წყლიდან იზიდავენ; წყალია,
          რაც მთელ შესაქმეს ანაყოფიერებს. წყალი აქცევს თვალს მჭვრეტელად და
          სამშვინველს იმგვარ ბრწყინვალებას სძენს, რომ სხივმოსილებაში თვით
          ანგელოზნიც კი ჩამოუვარდებიან.“ ფაირეფიცმა უთხრა ღვთისმსახურს: „ოღონდაც
          მიხსნას ამ უბედურებისგან! მაშინ კი ვერწმუნები თქვენს სიტყვას. თუ
          ქალწული ტრფობით დამაჯილდოვებს, უფლის ყველა მცნებას დავიცავ.“ შემდეგ კი
          პარციფალს მიმართა: „ძმაო, თუ დეიდაშენს სწამს უფლისა, მეც ვიწამებ მის
          უფალს! ჩემს ყველა ღვთაებას განვუდგები, რამეთუ ამისთანა ტანჯვა არასდროს
          განმიცდია. ამიერიდან ვეღარც სეკუნდილე შეიტანს წვლილს ჩემს დიდებაში.
          დაე, მომნათლონ, დეიდაშენის უფლის ნებით!“ იწყეს ქრისტიანული წესისამებრ
          მისი ნათლობა და წარმოთქვეს ნათლობის ლოცვა. მას შემდეგ, რაც წარმართი
          მოინათლა და ნათლობის კვართი გაიხადა, მას ფრიმუთელის ქალიშვილი
          მიჰგვარეს, ვისი ნატვრითაც სული ელეოდა. ნათლობამდე ფაირეფიცის
          თვალთახედვისთვის გრაალი დაფარული იყო, ახლა კი ხილულად წარდგა მის
          წინაშე. იმავდროულად, გრაალზე გამოჩნდა წარწერა: „მეტაძრეს, რომელსაც
          ყოვლისშემძლე უფალი უცხო ხალხის მბრძანებლად განაწესებს, ევალება, იმ
          ქვეყანაში სამართლისა და სამართლიანობის დამკვიდრებაზე იზრუნოს. მაგრამ
          მან შეკითხვების დასმა მის სახელსა და წარმომავლობაზე უნდა აკრძალოს. და
          თუ ამის მიუხედავად, მაინც დაუსვამენ კითხვას მის ვინაობაზე, ის ამ
          ქვეყანაში დიდხანს ვეღარ გაჩერდება. ტკივილებისგან დატანჯული ქველი
          ანფორტასი რადგან ამდენ ხანს ელოდა მის მხსნელ კითხვას, გრაალის საძმომ
          შეიძულა შეკითხვები. მათ აღარ სურთ, რომ საკუთარ თავზე კითხვები დაუსვან.
          ნათელღებულმა ფაირეფიცმა მხურვალედ სთხოვა თავის ცოლისძმას, მის სამეფოში
          გაჰყოლოდა, რათა თავისი ძალაუფლება და სიმდიდრე მისთვისაც გაენაწილებინა.
          ანფორტასი შეეცადა, მისთვის ეს სურვილი გადაეთქმევებინა: „მსურს, თავი
          ჩემი უფლის სამსახურს მივუძღვნა. გრაალის გვირგვინი როდი ჩამოუვარდება
          იმას, რასაც მთავაზობთ. მაგრამ ჩემი ქედმაღლობის გამო, მე ის დავკარგე.
          აწ კი მტკიცედ მაქვს გადაწყვეტილი, თავმდაბლობაში გავიწაფო. ამიერიდან
          აღარასდროს მეჭირება თვალი ძალაუფლებაზე, სიმდიდრესა და დიაცთა
          ტრფიალებაზე. თქვენ სამშობლოში სათნო მეუღლე მიგყვებათ, პირუთვნელ და
          ერთგულ სამსახურს რომ გაგიწევთ. მე კი აქ სხვა მოვალეობები უნდა
          აღვასრულო და გრაალის სამსახურში კიდევ მრავალი ბრძოლა უნდა გადავიტანო.
          მაგრამ აღარასდროს ვიბრძოლებს ქალბატონთა გულის მოსაგებად, რამეთუ სწორედ
          ქალი იყო ჩემი ღრმა გულისტკივილის მიზეზი! ამით მე იმას როდი ვამბობ, რომ
          ქალებს მტრად მოვეკიდე! მართალია, ჩემთვის მათ ტკივილის მეტი არაფერი
          მოუტანიათ, მაგრამ ქალს, დიახაც, ძალუძს კაცს საოცარი ბედნიერება
          მიანიჭოს.“ ფაირეფიცი დიდხანს ემუდარა, მისი დის პატივისცემის გამო
          წაჰყოლოდა, მაგრამ ანფორტასი შეუვალი იყო. მაშინ ფაირეფიც ანჟუელმა
          ითხოვა, ლოენგრინი მაინც გაეყოლებინათ, მაგრამ ამაზე კონდვირამურსი არ
          დათანხმდა; ხოლო მეფე პარციფალმა განაცხადა, ჩემი ძე გრაალის მსახურად
          არის განწესებული. და თუ უფალი მას სწორი გზით ატარებს, მანაც გრაალის
          სამსახურს უნდა მიუძღვნას გულიო. ფაირეფიც ანჟუელმა ციხესიმაგრეში
          თერთმეტი დღე გაატარა დიდ ლხინსა და მხიარულებაში, მეთორმეტე დღეს კი
          ყველას გამოემშვიდობა. ძლევამოსილმა მბრძანებელმა მეუღლესთან ერთად თავის
          ლაშქარს მიაშურა. ერთგული პარციფალი დიდად დანაღვლიანდა. გამოთხოვებამ
          გული მწუხარებით აუვსო. ის თავისიანებს შეუთანხმდა, რომ გრაალის რაინდთა
          დიდი ამალითურთ ძმას ტყემდე მიაცილებდა. ფაირეფიცი პირმშვენიერმა,
          გულადმა ანფორტასმაც გააცილა. გამოთხოვებისას მშვენიერმა ქალწულებმა
          ცრემლი ვერ შეიკავეს. ფაირეფიცი და მისი ამალა უვალ ბილიკზე
          მიაქროლებდნენ ცხენებს ქალაქ კარკობრასაკენ. ქალაქის ბურგგრაფისთვის
          ანფორტასს შეტყობინება გაეგზავნა; ახსენებდა იმ მდიდრულ ძღვენს, რომელიც
          გრაფს ოდესღაც მისგან მიეღო და სთხოვდა, აწ სამაგიერო პატივი ეცა და მის
          სიძესა და დას, ლეპრიზინის ტყის გავლით, მოშორებით მდებარე ბუნებრივ
          ნავსადგურამდე გაჰყოლოდა, სადაც ფაირეფიცს მისი არმია ელოდა. დადგა
          გამოთხოვების ჟამიც, რადგან გრაალის რაინდები ფაირეფიცს ამაზე იქით ვეღარ
          გააცილებდნენ. ეს შეტყობინება ბურგგრაფს გრძნეული კუნდრის ხელით გადაეცა.
          ნაშუადღევს, როცა მეტაძრეთა გუნდი ძლევამოსილ მბრძანებელს გამოემშვიდობა,
          ერთმა დიდგვაროვანმა მხედარმა მოაჭენა ცხენი. ბურგგრაფმა შეასრულა
          კუნდრის მიერ გადაცემული თხოვნა. ძლევამოსილ ფაირეფიცს დიდი პატივით
          დახვდნენ. მოსაწყენადაც არ გახდომია საქმე, რადგან დაუყოვნებლივ განაგრძო
          გზა კეთილშობილ რაინდთა ბრწყინვალე ამალის თანხლებით. არ ვიცი, რამდენი
          ქვეყანა გაიარეს, ვიდრე ვრცელ მინდორს არ მიადგნენ ჯოფლანცეს წინ.
          ფაირეფიცს იქ ჯარის მხოლოდ მცირე ნაწილი დაუხვდა. იკითხა, სად
          გაფანტულიყვნენ. მიუგეს, რომ უმრავლესობა შინ გაბრუნებულიყო, ხოლო ართურს
          შამილოტისკენ გაექუსლა. ასე რომ, ტრიბალიბოტელი ბატონი იქ დიდხანს აღარ
          შეყოვნებულა და მან თავისი ლაშქრისკენ გასწია, რომელიც თავის მბრძანებელს
          მოუთმენლად ელოდებოდა, ნავსადგურში ჩაშვებული ღუზით. მისმა გამოჩენამ
          გულადი რაინდები ხალისიან გუნებაზე დააყენა. უხვად დასაჩუქრებული
          ბურგგრაფი და მისი ამალა სამშობლოში გაბრუნდნენ. კუნდრიმ მნიშვნელოვანი
          ახალი ამბავი შეიტყო: ჯარში შიკრიკები მოსულიყვნენ, რომელთაც სეკუნდილეს
          გარდაცვალების ამბავი მოეტანათ. ახლა კი რეპანსე დე შოიეს დაუმძიმებელი
          გულით შეეძლო შორეულ მოგზაურობას შედგომოდა. მოგვიანებით, ინდოეთში მან
          ვაჟი გააჩინა, სახელად იოანე, რომელსაც იოანე ხუცესს უწოდებდნენ.
          ამიერიდან იქ ყველა მეფე ამ სახელს ატარებს. ფაირეფიცმა ინდოეთში
          ქრისტიანული რწმენა გაავრცელა, რომელსაც ადრე იქ ცოტა მომხრე ჰყავდა.
          ქვეყანას, რომელსაც ჩვენ ინდოეთის სახელით ვიცნობთ, მისმა მოსახლეობამ
          ტრიბალიბოტი დაარქვა. ფაირეფიცმა კუნდრის გაატანა უწყება მუნსალვეშეში,
          თავის ძმასთან, სადაც ამცნობდა, რაც გადახდომოდა და ასევე ატყობინებდა
          სეკუნდილეს სიკვდილსაც. ანფორტასს გაუხარდა, რომ მისი და უბრძოლველად
          გამხდარიყო ამდენი დიდი სამეფოს დედოფალი. მე თქვენ უკვე ვრცლად და
          უტყუარად მოგახსენეთ ფრიმუთელის ხუთივე შვილის სვე-ბედის შესახებ.
          შეიტყვეთ ისიც, რომ მათ სამაგალითო ცხოვრება ჰქონდათ და რომ ორი მათგანი
          გარდაცვლილიყო: ცოცხალი აღარ იყო შოიზიანე, უფლის წინაშე შეუმცდარი, და
          ჰერცელოიდე, რომელმაც ორგულობისა არა იცოდა რა. ტევრიცენტს ხმალსა და
          რაინდული მსახურებაზე უარი ეთქვა და აწ უფლის მალხინებელ სიყვარულში
          მკვიდრობდა, სამშვინველის სამარადისო ხსნისკენ სწრაფვით. კეთილშობილმა და
          მშვენიერმა ანფორტასმა, როგორც გრაალის რაინდმა, მამაცური შეუპოვრობითა
          და წრფელი გულით კიდევ მრავალი ბრძოლა გადაიტანა, თუმცაღა ის მხოლოდ
          გრაალისთვის იბრძოდა და მანდილოსნებისთვის რაინდული სამსახური აღარ
          გაუწევია. ლოენგრინი ძლიერი და მამაცი ჭაბუკი დადგა, რომელმაც
          იოტისოდენადაც არ იცოდა, რა იყო შიში. რაინდად კურთხევის შემდეგ დიადი
          საქმენი ჩაიდინა გრაალის სასახელოდ. გინდათ მასზე მეტი შეიტყოთ? აქ
          აღწერილი მოვლენებიდან გარკვეული ხნის შემდეგ ერთ ქვეყანაში ცხოვობდა
          კეთილშობილი, უნაკლო ქალბატონი. წარჩინებულ წარმომავლობასთან ერთად, დიდ
          ძალაუფლებას ფლობდა და, ამასთან, უმწიკვლო ცხოვრებასაც ეწეოდა, რამეთუ
          მიწიერი ტრფიალებისკენ გული არ მიუწევდა. უამრავი დიდგვაროვანი მთხოვნელი
          ჰყავდა, მათ შორის გვირგვინოსნებიცა და მთავრებიც, მაგრამ იმდენად
          ღვთისმოსავი იყო, რომ ყველა საქმროს უარით ისტუმრებდა. ეს კი მისი
          სამეფოს თავადების უკმაყოფილებას იწვევდა. რატომ იყო უარს, ამოერჩია
          მეუღლედ კაცი, რომელიც მათი ღირსეული მბრძანებელი გახდებოდა? მაგრამ რაც
          არ უნდა ეკიცხათ და უდანაშაულოდ აეკლოთ საყვედურებით, მას თავისი
          ბედ-იღბალი მთლიანად უფლისთვის მიენდო. ერთ დღესაც მან სასახლეში მიიწვია
          მისი სამეფოს დიდებულები. ამ კრებას ესწრებოდა უამრავი ელჩიც უცხო
          ქვეყნებიდან. იქ მან საზეიმოდ დაიფიცა, რომ მეუღლედ მხოლოდ იმ კაცს
          ისურვებდა, ვიზედაც თავად უფალი მიუთითებდა; მხოლოდ ამ შემთხვევაში
          აღიარებდა მის სიყვარულს. ის ბრაბანტის ქალბატონი ბრძანდებოდა. ამ დროს
          მუნსალვეშედან, უფლის კარნახით, მასთან ერთი რაინდი მიავლინეს. ის გედმა
          წამოიყვანა და რაინდი ანტვერპენში გადმოვიდა ხმელეთზე. ისეთი უნაკლო
          ქცევისა იყო, რომ ქალსაც გული შეუვარდა მასზე. ყველამ, ვინც კი ის ახლოს
          გაიცნო, ერთხმად აღიარა, რომ მისებრ მშვენიერი და მამაცი რაინდი ჯერ არ
          ენახა. ზრდილობითა და თავაზიანობით გამორჩეული, კეთილმოსურნეც იყო და
          გულუხვიც, ასე რომ, ნაკლს ვერ უპოვიდი. ქვეყნის მბრძანებლის მიერ პატივით
          მიღების შემდეგ, ის მიუბრუნდა თავადის ქალის ირგვლივ შემოკრბილ
          ქვეშევრდომებს და თქვა: „ქალბატონო ჰერცოგინია, ვკისრულობ რა აქ ქვეყნის
          ბატონ-პატრონის მოვალეობას, უნდა იცოდეთ, რომ ამავდროულად ვთმობ
          არანაკლებ საპატიო სხვა საქმეს. მაგრამ, წინაწინვე უნდა გთხოვოთ ერთი
          რამ: არასდროს მკითხოთ, თუ ვინ ვარ მე! იქამდე, ვიდრე ამას არ
          შემეკითხებით, გვერდიდან არ მოგშორდებით. მაგრამ, როგორც კი ამ კითხვას
          დამისვამთ, ამით ჩვენს სასიყვარულო კავშირს დაასრულებთ; ამ პირობას თუ
          დაარღვევთ, ღვთის ნებით, მყისვე მომიწევს თქვენი მიტოვება.“ მან სიტყვა
          მისცა, რომ ამ მოთხოვნას შეასრულებდა და მისი სურვილისამებრ მოიქცეოდა,
          ვიდრე უფალი საღ გონებაზე ამყოფებდა. სამწუხაროდ, ეს პირობა მან, უზომო
          სიყვარულის გამო, მაინც დაარღვია. იმავე ღამით ლოენგრინმა მისი ტრფობა
          იგემაც და ის ბრაბანტის მთავარიც გახდა. ქორწილის დროს, რომელიც დიდი
          ზარზეიმით გაიმართა, მან ქვეყნის მრავალ დიდგვაროვანს დიდი მამულები
          გადასცა ლენით. ის არა მარტო სამართლიანი მსაჯული იყო, არამედ ურიცხვი
          რაინდული საქმეც ჰქონდა აღსრულებული, და ამ ბრძოლებში, თავისი მამაცური
          შემართების წყალობით, მუდამ იმარჯვებდა. ამ თავადურ წყვილს საყვარელი
          შვილები შეეძინა, და ბრაბანტში უამრავი ადამიანია, რომელიც მოგიყვებათ,
          მათი შეყრისა და დაცილების ამბავს: თუ როგორ მოუწია ლოენგრინს, დასმული
          კითხვის გამო, ქვეყნის დატოვება და თუ რამდენ ხანს იმყოფებოდა ის
          ქვეყანაში. ეს გაყრა მისთვისაც მტკივნეული იყო. მაგრამ გამოჩნდა მისი
          მხლებელი გედი, ურიცხვი პატარა ნავითურთ და ის იქიდან წაიყვანა. მან
          მეუღლეს სამახსოვროდ დაუტოვა ხმალი, ჩასაბერი რქა (Horn - ვალტორნა) და
          ბეჭედი. ამის შემდეგ ლოენგრინი იქაურობას გაეცალა, რომელიც, როგორც ამ
          ამბიდან იცით, პარციფალის ვაჟი გახლდათ. მან იმოგზაურა წყლითა თუ
          ხმელეთით, ვიდრე კვლავ გრაალის სამფლობელოს დაუბრუნდებოდა. რატომ შეელია
          კეთილშობილი ქალბატონი თავის დიდებულსა და შეუდარებელ სატრფოს? საქმე ის
          იყო, რომ ლოენგრინმა, მოსვლისთანავე მას აუკრძალა მისი ვინაობა
          გამოეკითხა. ლოენგრინი სულ სხვაგვარად მოიქცა, ვიდრე ბატონი ჰარტმანის
          ერეკი იქცეოდა, რომელიც, მართალია, იმუქრებოდა, მაგრამ ამ მუქარას
          არასოდეს ასრულებდა. თუ ოსტატმა კრეტიენ დე ტრუამ მთლად უტყუარად არ
          გვიამბო ეს ამბავი, კიოტს, რომელმაც სწორად გადმოგვცა ის, სრული უფლება
          აქვს, გაბრაზდეს. დასასრულს პროვანსელი გვამცნობს, თუ როგორ მოიპოვა
          ჰერცელოიდეს ძემ გრაალის მბრძანებლობა და თუ როგორ ჩაანაცვლა ანფორტასი.
          ასე რომ, დანამდვილებით მოყოლილი ამბავი, სწორი დასასრულით, გერმანიაში
          პროვანსიდან შემოვიდა და მე, ვოლფრამ ეშენბახიც იქ ვასრულებ, სადაც
          პროვანსელმა ოსტატმა ამ ამბავს საბოლოო წერტილი დაუსვა. თვითნებური
          ცვლილებების გარეშე მოგიყევით მე ამ დიდგვაროვანი მოდგმისა და პარციფალის
          შვილების ამბავი, რომელთა თავგადასავალსაც მათი ბედნიერების მწვერვალამდე
          მივსდიე. ვისაც ცხოვრების დასასრულს ძალუძს, თქვას, რომ სამშვინველი
          უფალისთვის მიუბარებია და ცოდვებით არ განუძარცვავს, და ვისაც, გარდა
          ამისა, ხელეწიფება ღირსეული საქციელით ადამიანთა კეთილგანწყობა მოიპოვოს,
          ის ამაოდ არ დამშვრალა. კეთილგონიერი ქალბატონები, ამ ამბის დასრულების
          შემდეგ - თუ მოწყალებას გამოიჩენენ - ერთობ დამაფასებენ. ხოლო იმ
          ბანოვანმა, ვისთვისაც გავისარჯე, დაე, საამური სიტყვებით შემამკოს.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
