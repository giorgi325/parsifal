<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი II</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი II</h1>
      </div>
      <div class="paragraph">
        <p>
          ესპანეთის მეფეს გახმურეტი კარგად იცნობდა, რამეთუ ის კაილეტი იყო, მისი
          დეიდაშვილი. ის მეფეს ტოლედოში ეახლა, თუმცა კაილეტი არ დახვდა, 27
          პარციფალი ვოლფგანგ ფონ ეშენბახი ტურნირზე გამგზავრებულიყო, რისიც დიდად
          მოყვარული გახლდათ. დანამდვილებით ვიცი, რომ გახმურეტიც სასწრაფოდ
          გაემზადა. სატურნიროდ შუბები საგულდაგულოდ შეფერა და მწვანე ქსოვილის
          ლენტებით მორთო. ყოველი შუბის წვერზე მიმაგრებული იყო ალამი, რომელსაც
          ყარყუმის სამი ქათქათა თეთრი ღუზა ამშვენებდა, გაოცებაში რომ მოჰყავდა
          მნახველები. ასი ამგვარი შუბი დამზადდა. ეს შუბები გახმურეტს დეიდაშვილის
          მსახურებმა უტარეს, რომლებიც, თავიანთი მბრძანებლისთვის რომ
          ესიამოვნებინათ, მას უდიდესი პატივისცემითა და თავაზით ეპყობოდნენ. ვინ
          უწყის, რა ხანს მიაჭენებდა გახმურეტი ცხენს კაილეტისკენ, ვიდრე, ბოლოს და
          ბოლოს, ვალოისის მიწაზე, უცნობ რაინდთა ბანაკში არ მიაგნო მას. კანვალუას
          ველზე უამრავი კარავი გაეშალათ. თუ ნებას დამრთავთ, გეტყვით, რომ ის,
          რასაც ახლა მოგიყვებით, ჩემი წარმოსახვის ნაყოფი არ გახლავთ, წმინდა
          წყლის ჭეშმარიტებაა. გახმურეტმა თავისი რაზმი გააჩერა და წინდახედულმა
          რაინდმა ჯერ პაჟი გაგზავნა ქალაქში, მას ადევნებული სატვირთო
          ცხენებითურთ, რათა თავისი ბატონისთვის გასაჩერებელი ადგილი მოენახა. პაჟი
          სასწრაფოდ გაემართა, მაგრამ ქალაქში ერთი სახლიც კი ვერ მონახა, რომელსაც
          მეორე სახურავად ფარები არ დებოდა თავზე; სახლის კედლებზე კი იმდენი შუბი
          ეკიდა, რომ პატარა ცარიელ ადგილსაც ვერ მოჰკრავდი თვალს. ვალოისელ
          დედოფალს ტურნირისთვის ისეთი რთული პირობები დაედგინა, რომ მხდალთ დღემდე
          შიშისაგან აცახცახებთ, დიახ, ეს ტურნირი ნამდვილად არ იყო მშიშარა
          კურდღლებისთვის. დედოფალი გაუთხოვარი იყო და მას პირობა დაედო, რომ
          ტურნირში გამარჯვებულს მისი ხელი და ორივე სამეფო ერგებოდა. ეს საცდური
          მრავალი რაინდისთვის ხაფანგი გამოდგა, რამეთუ ასპარეზობისას ცხენზე თავი
          ვერ შეიკავეს და მიწას დაენარცხნენ. ვისაც ეს უბედურება შეემთხვა,
          საკუთარ ავტორიტეტს უნდა გამოთხოვებოდა. გულად მეომრებს კი მომეტებულმა
          სიფიცხემ და საბრძოლო ჟინმა შეუქმნა საფრთხე. მდინარეზე გადებულ ხიდს,
          რომელიც კარიბჭით იყო ჩაკეტილი, მდინარის გაღმა, ერთ ვაკეზე გადაჰყავდი.
          პაჟმა, ბევრი ფიქრის გარეშე, კარი გახსნა. ხიდის წინ სასახლე
          წამოჭიმულიყო; ფანჯარასთან დედოფალი დაბრძანებულიყო, თავის სეფექალებთან
          ერთად. ცნობისმოყვარედ შესცქეროდნენ ჭაბუკთა საქმიანობას. ისინი კი
          შეჯგუფდნენ და კარვის გაშლას შეუდგნენ, რომელიც ოდესღაც იზენჰარტს
          ეკუთვნოდა, დედოფალ ბელაქანეს სიყვარულის გამო რომ წაეგო თავი. ჭაბუკები
          დიდი ძალისხმევით შლიდნენ ამ უზარმაზარ კარავს, რომლის საზიდადაც ოცდაათი
          სატვირთო ცხენი იყო საჭირო. შეირჩა კარვის გასაშლელი ადგილიც, რომელიც
          საკმარისად დიდი უნდა ყოფილიყო, რათა სამაგრები რიგიანად ჩაემაგრებინათ.
          ამასობაში კეთილშობილმა გახმურეტმა ცოტა წაიხემსა, რის შემდეგაც 28
          პარციფალი ვოლფგანგ ფონ ეშენბახი საგულდაგულო მზადებას შეუდგა, რათა
          დიდებულად და შთამბეჭდავად შებრძანებულიყო ქალაქში. პაჟებმა შუბები
          ხუთ-ხუთ შუბიან კონებად შეკრეს, თითოეულმა ეს კონა ცალ ხელში, მეექვსე
          კი, რომელზეც ალამი იყო მიმაგრებული, მეორე ხელში დაიკავა. აი, ასე
          დაიძრა გზად ბრწყინვალე რაინდის ამალა. ამ დროს დედოფლის სასახლის კარზე
          შეიტყვეს, რომ უცხო ქვეყნიდან უცნობი რაინდი ჩამოსულიყო, რომლის
          შესახებაც არავინ არაფერი უწყოდა. „მისი ამალა, რომელიც ურწმუნოთაგან და
          ფრანგებისაგან შედგება, ბრწყინვალედ გამოიყურება. ზოგიერთს კილოზე
          შეატყობ, რომ ანჟუელი უნდა იყოს. თავი ამაყად უჭირავთ, ძვირფასი ქსოვილის
          სამოსი შესანიშნავად ადგათ ტანზე. მე რამდენიმე პაჟს გამოველაპარაკე და
          ვნახე, რომ ისინი ზრდილნი და კარგი ყოფაქცევისა არიან. ირწმუნებიან, რომ
          მათი ბატონი ზრუნავს ყველა გაჭირვებულზე და ხელს უმართავს მათ. ვკითხე,
          თუ ვინ იყო მათი ბატონი და მიპასუხეს, რომ ის ზაზამანკის მეფეა“ -
          მოახსენა დედოფალს პაჟმა და განაგრძო: „ერთი შეხედეთ, რა კარავია! თქვენს
          გვირგვინს და თვით თქვენს სამეფოსაც კი ამხელა ფასი არ დაედება!“ „ასეთი
          ქება-დიდება არ არის საჭირო. თავადაც ვხედავ, კეთილშობილი და მდიდარი
          რაინდი რომ ბრძანდება!“ მიუგო დედოფალმა. „მითხარი, როდის გვეწვევა?“ და
          მან სთხოვა პაჟებს, ეს ამბავი ეუწყებინათ მისთვის. ამასობაში ჩვენი
          რაინდი ისეთი ზარ-ზეიმით შებრძანებულიყო ქალაქში, რომ მძინარენიც კი
          ლოგინიდან წამოცვივდნენ. ელავდა ურიცხვი ფარი. ხმამაღლა სჭექდნენ
          მესაყვირენი, რომლებიც მსვლელობას წინ მიუძღვოდნენ. ორი მედაფდაფე მთელი
          ძალით სცემდა დაფდაფს. ამას ერთვოდა ფლეიტების ხმა; არ უნდა გამოგვრჩეს
          იმის აღწერაც, თუ როგორ გამოიყურებოდა თავად გახმურეტი. ცხენზე
          ამხედრებულს გვერდით მევიოლინეები მისდევდნენ. კეთილშობილ რაინდს
          შიშველი, მსუბუქი სანდლებით შემოსილი ფეხები დაუდევრად შემოედო უზანგზე,
          ალმოდებულივით ელავდა მისი ლალისფერი სავსე ტუჩები. დიდებული სანახავი
          იყო, ძვირფასი მუზარადიდან ტალღებად ჩამოშლოდა ოქრისფერი თმა; თოვლივით
          თეთრ სამოსზე სიასამურის ბეწვით გაწყობილი მწვანე ხავერდის მოსასხამი
          მოეგდო. გზას უამრავი ცნობისმოყვარე მოწყდომოდა. ყველა ერთმანეთს
          ეკითხებოდა, თუ ვინ შეიძლება ყოფილიყო ეს უწვერული რაინდი, ბრწყინვალე
          ამალითურთ. მალე ეს ამბავი მთელ ქალაქს მოედო; ცოტა ხანში გახმურეტის
          ამალა, რომელსაც ცნობიმოყვარეთა ბრბო ადევნებოდა, ხიდს მიადგა. აი, მაშინ
          კი იმ მშვენიერებამ, რომელსაც დედოფალი ასხივებდა, გახმურეტს უზანგზე
          ფეხი ააშვებინა. ის მსხვერპლს დადევნებული მიმინოსავით 29 პარციფალი
          ვოლფგანგ ფონ ეშენბახი გადმოფრინდა ცხენიდან. მიხვდა, რომ სასურველ
          ადგილას მოსულიყო, ხოლო მასპინძელი, ვალოისის დედოფალი სტუმარს გულითადად
          შეეგება. მალე ესპანეთის მეფემ შეიტყო, რომ გაეშალათ კარავი, რომელიც
          ოდესღაც პატელამუნტის წინ იდგა და მამაცი რაცალიგის სურვილით გახმურეტს
          გადაეცა. როდესაც ერთმა რაინდმა ეს უწყება მოუტანა, ის ირემივით ფიცხლად
          წამოხტა და სიხარულით ცას ეწია. რაინდმა განაგრძო: „ჩემი თვალით ვნახე,
          თუ როგორ შემობრძანდა თქვენი დეიდაშვილი მისთვის ჩვეული დიდებულებით. მის
          უზარმაზარ კარავს გარს ფარივით აკრავს მიწაში ჩარჭობილი ასი ალამი. ყველა
          ალამი მწვანე ფერისაა და მათზე ყარყუმის თოვლივით თეთრი სამი ღუზაა
          გამოსახული.“ „ე. ი. საასპარეზოდაა აღჭურვილი? მაშ, მალე ვიხილავთ, რა
          ქარბორბალასაც დაატრიალებს. ამაყი მეფე ჰარდისი რახანია განრისხებული
          დამდევს! მკლავმაგარი გახმურეტი მალევე მოუგრეხს კისერს. ჩემს სიხარულს
          საზღვარი არ აქვს!“ მყისვე აფრინა შიკრიკი იქ, სადაც დაბანაკებულიყვნენ
          ნორმანდიელი გაშირი, დიდი ამალითურთ და პირმშვენიერი კილირჯაკაკი. ორივე
          მათგანი ტურნირზე მისი თხოვნით ჩამოსულიყო. და ახლა კაილეტთან ერთად,
          ურიცხვი რაინდის თანხლებით გაქუსლეს გახმურეტის კარვისკენ, სადაც მათ
          ზაზამანკის დიდებული ხელმწიფე გულითადად შეეგებათ. მათაც გული გადაუშალეს
          მეფეს და უთხრეს, რომ ის, დრო, როდესაც მოკლებულნი იყვნენ მისი ხილვის
          შესაძლებლობას, მათთვის უსაშველოდ გაწელილიყო. სახელოვანმა გმირმა
          იკითხა, მოასპარეზეთაგან თუ რომელი რაინდი იყო გამორჩეული. დეიდაშვილმა
          მიუგო: მრავალი მამაცი და უშიშარი რაინდია უცხო ქვეყნებიდან ჩამოსული,
          რაინდები, რომლებიც აქ სიყვარულმა ჩამოიყვანა. აქ არის მეფე
          უთეპანდრაგუნიც, რომელსაც მრავალი ბრეტონელი ახლავს თან. გულში ეკალი
          აქვს ჩარჭობილი, მისი მეუღლის, ართურის დედის გაუჩინარების გამო. ის
          ერთმა ჯადოქრობის მცოდნე მღვდელმა უგზოუკვლოდ გადაკარგა. მის კვალს
          მიჰყვა ართურიც. უკვე სამი წელი იქნება გასული მას შემდეგ, რაც მან
          ცოლიცა და შვილიც ერთდროულად დაკარგა. ახლა აქ არის მისი სიძე,
          ნორვეგიელი ლოტი, ბრძოლებში გამობრძმედილი, მამაცი და უშიშარი გმირი,
          სიცრუეს რომ გაურბის და სახელის მოხვეჭას ელტვის. მეფე ლოტს თან ახლავს
          უმცროსი ვაჟი გავანიც, რომელიც რაინდული ორთაბრძოლისთვის ჯერ ძალზე
          ნორჩია. ეს ბიჭუნა მე მეწვია და გამანდო, ძალა რომ მერჩოდეს შუბის
          დასალეწად, მეც ხალისით ჩავერთვებოდი რაინდულ ორთაბრძოლაშიო. ხედავთ, რა
          ადრეულად გაუღვიძია მასში ბრძოლის ჟინს! გარდა ამისა, პატრიგალტის მეფემ
          აქ შუბების მთელი ტყე აღმართა. ამით, რასაკვირველია, ვერაფერს დააკლებს
          აქ ჩამოსულ პორტუგალიელებს, რომელთაც თავზეხელაღებულებს ვეძახით, რადგან
          30 პარციფალი ვოლფგანგ ფონ ეშენბახი ისინი, რომ მიუშვა, ყველა შუბს
          დალეწავენ. აქ შეხვდებით პროვანსელ რაინდებსაც, თავიანთი ლამაზად
          მოხატული შუბებით. და, რა თქმა უნდა, აქ არის უამრავი ვალოისელი რაინდი.
          ისინი ადგილობრივები არიან და ამიტომ ბრძოლაშიც იყოჩაღებენ. კიდევ არიან
          რაინდები, რომელთაც არ ვიცნობ, და რომლებიც აქ თავიანთ მანდილოსანთა
          გულის მოსაგებად ჩამოსულან. ჩვენი არ იყოს, ყველა დიდი ამალითაა მოსული
          და დედოფლის სურვილისამებრ, ქალაქშია დაბინავებული. მინდა გაცნობო მათ
          შესახებაც, ვინც ქალაქგარეთაა დაბანაკებული და ჩვენთან შებრძოლებას არ
          უფრთხის. იქ არიან ასკალუნის დიდებული მეფე, არაგონიის ამაყი ხელმწიფე,
          ლიგროსელი ზიდეგასტი და ბრენდებიდელი ციდეგასტი, პუნტურტოას მეფე,
          სახელად ბრანდელიდელინი. კიდევ გულადი ლეჰელინი და ირლანდიელი მორჰოლდი,
          რომელსაც ჩვენი მრავალი რაინდი ჰყავს დატყვევებული. მოშორებით უშიშარი
          ალემანები დაბანაკებულან. მეფე ჰარდისის სურვილით, ქვეყანას ბრობარცელი
          ჰერცოგიც სწვევია, რომელსაც გასკონიის მეფემ თავისი და ალიზე მიათხოვა.
          ყველა მათგანი ჩემთან შერკინებაზე ოცნებობს. მე კი შენი დახმარების იმედი
          მაქვს; ჩვენ ერთი გვარისა ვართ და გმადლობ, მეგობრული თანადგომისთვის.
          თქვა ზაზამანკის მეფემ: სამადლობელი არაფერი გაქვს იმისთვის, რასაც მე აქ
          შენ პატივსაცემად მოვიმოქმედებ. ჩვენ ერთგულება და ერთსულოვნება
          გვმართებს. შენი სირაქლემა კვლავაც ბუდის გარეშეა? მშვიდად მიაგებე შენი
          გველისთავიანი მუზარადი მეტოქის ნახევარგრიფონს. მას ჩემი ღუზა ძირს
          დასცემს, ისე რომ ცხენის უკან, ქვიშაზე გაგორებული ჰარდისი თავშესაფარს
          დაუწყებს ძებნას. ერთმანეთს თუ შევებმებით, ან მე დავეცემი, ან - ის.
          გარწმუნებ, ასე იქნება.“ გახარებული და დარდგადაყრილი კაილეტი უკან,
          თავის ბანაკში დაბრუნდა. სწორედ იმწამს საბრძოლო ყიჟინა გაისმა. ორი
          ამაყი გმირი ეჯიბრებოდა ერთმანეთს. პუეტუელ შიოლარცს და გრაჰარცელ
          გურნემანცს არენაზე ორთაბრძოლა გაემართათ, საღამოსპირის ტურნირის
          პრელუდიად; ერთი მხრიდან ექვსმა მხედარმა მოაჭენა ცხენი, მეორედან კი
          სამმა. მალე მათ კიდევ პატარა რაზმი შეუერთდა. ცოტა ხანში გაჩაღდა
          შეუსვენებელი ბრძოლა სატურნირო ხელოვნების ყველა წესისა და რიგის დაცვით.
          ამან ნაშუადღევამდე გასტანა, როცა გახმურეტი ჯერაც თავის კარავში
          ისვენებდა. ზაზამანკის მეფემ რომ შეიტყო, საბრძოლო არენაზე რაინდული
          შეჯიბრებები გაჩაღებულიყო, აუჩქარებლად გასწია ბრძოლის ადგილისკენ,
          ალამშებმული უამრავი შუბითურთ. უნდოდა, ჯერ მშვიდად ედევნებინა თვალი ორი
          გუნდის შერკინებისთვის. მინდორზე, სადაც რაინდები გააფთრებით იბრძოდნენ
          და დეზთა ელვარება კაცს თვალს სჭრიდა, მან ფარდაგი გაშალა. პაჟები 31
          პარციფალი ვოლფგანგ ფონ ეშენბახი ირგვლიც შემოეხვივნენ დამცავ რგოლად,
          რადგან ყოველი მხრიდან ხმლების წკრიალი ისმოდა, რასაც თან ერთვოდა შუბთა
          ჯახა-ჯუხის ხმა. ელვარებდა მათი ხმლები, ვინც გაშმაგებით იბრძოდა
          სახელისა და დიდების მოსაპოვებლად. ეს ხმაური გახმურეტს რაინდთა მუშტებით
          აღმართული მტკიცე კედელივით შემორტყმოდა გარს. ბრძოლა უშუალოდ სასახლის
          წინ მიმდინარეობდა, ასე რომ მანდილოსნებს შეეძლოთ გმირთა ამ
          თავგამოდებული შერკინებისთვის თვალი ედევნებინათ. დედოფალმა შენიშნა, რომ
          ზაზამანკის მეფე ამ ორომტრიალში არ ჩართულიყო და იკითხა: „აჰ, ნეტავ სად
          არის ის, ვის შესახებაც საოცრებებს ჰყვებიან?“ მაგრამ ეს კითხვა მარტო
          მას არ დაუსვამს. ცოტა ხნის წინ საფრანგეთის მეფე გარდაცვლილიყო, რომლის
          მეუღლეც ჩვენს გმირს, კარგა ხნით ადრე, სანამ ის ქვეყნიდან წავიდოდა,
          გულმხურვალედ ეტრფოდა. ახლა ამ კეთილშობილ ქალბატონს შიკრიკი გაეგზავნა
          ტურნირზე იმის შესატყობად, გახმურეტი წარმართთა ქვეყნიდან მართლაც თუ
          დაბრუნებულიყო. გახმურეტის მიმართ დიდმა სიყვარულმა აიძულა ის, რომ ეს
          ნაბიჯი გადაედგა. ამასობაში ბრძოლის ველზე მრავალმა მამაცმა, მაგრამ
          ღარიბმა რაინდმა გამოიჩინა თავი. მათ, რა თქმა უნდა, არ განუზრახავთ
          დედოფლის მიერ დაწესებული ჯილდოს - მისი ხელისა და სამეფოს - მოპოვება;
          სხვა ნადავლის იმედი ჰქონდათ. გახმურეტმა ის აბჯარი აისხა, რომელიც მის
          მეუღლეს გამოსასყიდ ძღვნად მიართვეს. შოტლანდიელმა ფრიდებრანტმა ის
          ბელაქანეს იმ ზიანის სანაცვლოდ უბოძა, რომელიც კი მისთვის მიუყენებია
          გამუდმებული თავდასხმებით. ამისთანა აბჯარი დედამიწის ზურგზე არ
          მოიპოვებოდა. გახმურეტმა თვალი შეავლო ალმასებით მოოჭვილ მუზარადს: დიახ,
          ის უბადლო იყო! მასზე პატიოსანი ქვებით შემკული ღუზა მიემაგრებინათ -
          განძი იყო, მძიმეწონიანი! გარდა ამისა, გახმურეტი ბრწყინვალედ აღიკაზმა.
          რა შემუსრავდა მის ფარს? საფარე ფირფიტები არაბული ოქროსაგან იყო
          ჩამოსხმული. ისეთი მძიმე იყო, რომ გახმურეტი მის წონას სრულად
          შეიგრძნობდა. ისე იყო გაპრიალებული, რომ ყველაფერს სარკესავით ირეკლავდა.
          სიასამურის ბეწვის ღუზა მასზეც იყო დატანილი. სხვა შესამოსელიც ისეთი
          ძვირფასი იყო, რომ ენა ვერ აღწერს. მისი მუნდირი განიერი და იმსიგრძე
          იყო, რომ ხალიჩას ეფინებოდა. ასე მგონია, რომ მას მერე ბრძოლაში ასეთი
          მუნდირი აღარავის სცმია. მე მას ასე აღვწერდი: ისე ბრწყინავდა, როგორც
          ელვარე ცეცხლი ბნელ ღამეში. მქრქალ ადგილს ვერსად უნახავდი. მისი
          ბრწყინვალება ყველას მზერას სტაცებდა და თან ისეთი ძლიერი იყო, რომ კაცს
          თვალს სჭრიდა. დამზადებული იყო იმ ოქროსგან, 32 პარციფალი ვოლფგანგ ფონ
          ეშენბახი ოდესღაც გრიფონებმა კლანჭებით რომ ჩამოატეხეს კავკასიის კლდეს,
          სადაც ისინი დარაჯობდნენ მას და დღემდეც დარაჯობენ. მასზე ძვირფასი ოქრო
          არსად მოიპოვება. არაბები ჩადიან იქ, მზაკვრულად სტაცებენ გრიფონებს
          ოქროს და არაბეთში ჩააქვთ, სადაც მწვანე აქმარდსა და ძვირფას აბრეშუმის
          ოქროქსოვილს ართავენ. გახმურეტის მუნდირს ბადალი არ მოეძიებოდა! გმირმა
          კისრამდე აიფარა ფარი. სრულ მზადყოფნაში იყო მისი ჩინებული, ჩლიქებამდე
          აკაზმული ბედაური. პაჟებმა საბრძოლო ყიჟინა დასცეს. გახმურეტი უნაგირს
          მოახტა და მოხსენიებული რაოდენობის შუბებითურთ ბრძოლის ველისკენ გაქუსლა.
          მას გზის გაკვალვა ბრძოლის გუგუნში უწევდა, მის თეთრ ღუზას კი უკან
          სირაქლემა მიჰყვებოდა. პოუტვინ პრინლასკორსი და სხვა მრავალი კეთილშობილი
          რაინდი გახმურეტმა უნაგირიდან გადმოაგდო; ყველა იძულებული გახდა,
          დანებებოდა. ჩვენი გმირის საბრძოლო წარმატებამ სიღარიბის ჯვრის მტვირთველ
          რაინდებსაც სარგებელი მოუტანა, რამეთუ მათ მდიდრული ალაფი ერგოთ:
          ცხენები! და აი, მას ოთხი ერთნაირი ალამი უახლოვდება, თითოეულზე გრიფონია
          გამოსახული. შმაგი მეომრები ამ საბრძოლო გერბქვეშ მოაგელვებენ ცხენებს,
          ბრძოლაში ნაწრთობი მეთაურის წინამძღოლობით. გრიფონის ნიშნის ქვეშ იბრძოდა
          გასკონიის მეფე. ამ გამჭრიახ რაინდს ის გერბად გამოესახა თავის ფარზე.
          ისე ბრწყინვალედ იყო მორთულ-მოკაზმული, ქალები რომ იკაზმებიან ხოლმე.
          როდესაც მან სირაქლემას მოჰკრა თვალი კაილეტის მუზარადზე, წინ გაიჭრა,
          მაგრამ გახმურეტის ღუზამ გზა გადაუღობა. ზაზამანკის გულადმა მეფემ ის
          უნაგირიდან ჩამოაგდო და დაატყვევა. ატყდა ერთი ჩოჩქოლი და აყალმაყალი.
          უსწორმასწორო მიწა ცხენის ფლოქვებმა მთლად მოასწორა, ხმლებს ნიჩბებივით
          იქნევდნენ, გაიტყორცნა შუბთა მთელი ტყე, ბევრი რაინდი ცხენიდან
          გადმოვარდა. მსმენია, რომ ისინი კურღლებივით გაიპარნენ ბრძოლის ველიდანო.
          ბრძოლა ისე ახლოს იყო გაჩაღებული სასახლესთან, რომ კეთილშობილი
          ქალბატონები კარგად ხედავდნენ, თუ ვინ იმსახურებდა საბრძოლო დიდებას.
          უცებ სატრფოსთვის მებრძოლ რივალინს, ლოხნოისის მეფეს, დალეწილი შუბის
          თეთრი ნაფოტები სეტყვასავით დაეყარა თავზე. ამასობაში მორჰოლტმა
          გახმურეტის ერთი თანამებრძოლი, კილირჯაკაკი იგდო ხელთ. მან ის ყველა
          წესის დარღვევით, უნაგირიდან გადმოაგდო და აძულა ცხენზე შემოჯდომოდა.
          მანამდე მორჰოლტს მეფე ლაკისთვის გადასახადი გადაუხდია, რომლის მიწიდან
          აკრეფაც მოუხდა, როცა ის გაშმაგებით იცავდა თავს. ახლა კი ძლევამოსილ
          მორჰოლდს აზრად მოსვლია, რომ ის ხმლის გარეშე დაეძლია და ამიტომაც
          შეიპყრო ეს კეთილშობილი რაინდი. ამასობაში კაილეტმა თავადი ლემბეკინი,
          ბრაბანტის ჰერცოგი, ცხენიდან გადმოაგდო. და რა ჩაიდინა მისმა ამალამ?
          ბრძოლის ჟინით ანთებულმა გმირებმა 33 პარციფალი ვოლფგანგ ფონ ეშენბახი
          თავიანთი მბრძანებელი ხმლებით დაიცვეს. შემდეგ არაგონიის მეფემ ბებერი
          უთეპანდრაგუნი, ბრეტანის მეფე, ცხენიდან გადმოაგდო და მინდორზე დასცა.
          მან ყვავილებში ჩარგო თავი. აჰ, როგორ გავიხარე, რომ კეთილშობილ
          ბრეტანელს კანვოლუას ველთან ასეთი საყვარელი სამყოფელი შეეთავაზა.
          გეტყვით დანამდვილებით, რომ არცერთ გლეხს არც მანამდე და არც მას
          შემდგომ, ამ ადგილზე ფეხი არ დაუდგამს. მოკლედ, მხედარი ცხენზე დიდხანს
          არ მჯდარა. სხვათა შორის, მას არც ამ გაჭირვებაში მოუწია დიდი ხნით
          ყოფნა, რადგან თავისიანებმა დაიცვეს, დიდი შეხლა-შემოხლის ფასად. ამის
          შემდეგ პუნტურტროას მეფემ გამოაჭენა ცხენი და კანვალუას ველის წინ მასაც
          იგივე ბედი ეწია, ცხენიდან გადმოვარდა და კარგა ხანს გაუნძრევლად იწვა.
          ეს ყველაფერი ამაყმა გახმურეტმა ჩაიდინა. აქეთ, ბატონებო, აქეთ! და ამ
          მოწოდებას გააფთრებული შეხლა-შემოხლა მოჰყვა. როდესაც პუნტურტროელებმა
          გახმურეტის დეიდაშვილი კაილეტი ტყვედ აიყვანეს, ბრძოლა უფრო გამძაფრდა.
          ხოლო როცა ამალას მოწყვეტილი მეფე ბრანდელიდელინი დაატყვევეს, მისიანებმა
          სხვა მეფე იგდეს ხელთ. ირეოდა უამრავი რკინის ჯავშანიანი რაინდი, ხოლო
          მათი კანი ცხენის ფლოქვებითა და ხელკეტებით ითრიმლებოდა. ამ მძიმე
          დარტმებისგან ბევრ მამაც გმირს შავი წყლულები გაუჩნდა. მე ამას
          სიტყვაკაზმულობის გამო როდი გიყვებით, არა, ნამდვილად გააფთრებული ბრძოლა
          მიმდინარეობდა და ამ ბრძოლისთვის კეთილშობილ რაინდებს სიყვარული
          აგულიანებდა. ურიცხვი ჩინებულად მოხატული ფარი და ძვირფასად მორთული
          მუზარადი ამოიგანგლა მტვერში. მრავალ წარჩინებულ ბატონს ერგო პატივი,
          მოკლე ბალახით დაფარულ, ყვავილებიან მდელოზე ამოეყო თავი. მე სულაც არ
          მწყურია ამის აღწერა, მირჩევნია ჩემს კვიცზე ვიჯდე მყარად. ზაზამანკის
          მეფემ რისხვა დაიოკა და შეკაზმულ ცხენს მოახტა. ალმასებიანი მუზარადი
          მოიხსნა, არათუ თავმოსაწონებლად, არამედ გამაგრილებელი ჰაერის
          ჩასასუნთქად. მოხსნა ვიზორიც (სახის ჯავშანიც) და წითელი, ამაყი სახე
          გამოაჩინა. მოვიდა ელჩობა ზემოხსენებული ქალბატონისგან - ერთი ხუცესი და
          სამიც პაჟი, რომელთაც ორი სატვირთო ცხენი მოსდევდათ. ისინი დედოფალ
          ამფლისეს გამოეგზავნა. გამჭრიახმა ხუცესმა შეხედვისთანავე ამოიცნო ის,
          ვისთანაც წარმოეგზავნათ და გახმურეტს ფრანგულად მიესალმა: „კეთილშობილო
          ბატონო, ნება მიბოძეთ, ჩემი და ჩემი დედოფლის სახელით გულითადად
          მოგესალმოთ. საფრანგეთის დედოფალი გახლავთ ის, ვის გულსაც თქვენდამი
          ტრფობა შეყრია.“ ამ სიტყვებით მან წერილი გადასცა, რომელშიც ჩვენმა
          ბატონმა მოკითხვა და პატარა ბეჭედი აღმოაჩინა, რომელსაც მისთვის უნდა
          მიენიშნებინა რაღაც. კერძოდ, ეს 34 პარციფალი ვოლფგანგ ფონ ეშენბახი
          ბეჭედი კეთილშობილ ქალბატონს ოდესღაც გახმურეტმა უსახსოვრა. როდესაც მან
          ხელნაწერი ამოიცნო, ელჩს მდაბლად დაუკრა თავი. არ გსურთ შეიტყოთ, თუ რა
          ეწერა იმ წერილში? „სიყვარულსა და სალამს გიძღვნი შენ. გულს დარდი არ
          გადამყრია მას შემდგომ, რაც შენდამი ტრფობა ვიგრძენ. შენდამი სიყვარული
          ატყვევებს და ბორკილად ადევს ჩემს გულსა და ბედნიერებას. ვკვდები შენი
          სიყვარულით. სატრფოსთან გაყრამ სიყვარული მწუხარებად მიქცია. დამიბრუნდი
          და ჩემი ხელით მიიღე გვირგვინი, სკიპტრა და სამეფო, მეუღლის სიკვდილის
          შემდგომ მემკვიდრეობად რომ მერგო. შენ ამას იმსახურებ, შენი სიყვარულის
          გამო. ამასთანავე, მიიღე ძვირფასი ძღვენიც, ოთხ სკივრში მოთავსებული.
          თუმცაღა, შენც გმართებს, რომ კანვალუაში, ვალოესის სამეფოს დედაქალაქში,
          ვითარცა ჩემმა რაინდმა, იასპარეზო. ამ სამეფოს დედოფალს, ჰერცელოიდეს
          თვალში თუ მოუხვალ, სულ არ მანაღვლებს, რადგან ამით არაფერი დამიშავდება.
          მე მასზე ლამაზი და ძლევამოსილი ვარ და უფრო გულმხურვალე სიყვარულიც
          ძალმიძს. წრფელ სიყვარულს თუ ელტვი, მაშ, მიიღე ჩემი გვირგვინი, ვითარცა
          ძღვენი სიყვარულისა.“ გახმურეტს ამ წერილში მეტი აღარაფერი უნახავს.
          როდესაც პაჟმა თავსარქმელი ჩამოაცვა, ჩანდა, რომ მას გუნება
          გამოკეთებოდა. ალმასიანი, მტკიცე მუზარადიც მოირგო, რადგან ძალთა
          მოსინჯვის დრო დამდგარიყო. ელჩები მოსასვენებლად კარავში დარჩნენ, თავად
          კი ბრძოლის ველისკენ გასწია. იქ ცხარე ბრძოლა იყო გაჩაღებული: ერთი
          აგებდა, მეორე კი იმარჯვებდა. თუ მანამდე ვინმეს ბრძოლაში ხელი
          მოცარვოდა, ახლა შეეძლო თავის გამოჩენა, რადგან ამის პირობა საკმარისად
          იყო, ხელჩართულ ბრძოლასა თუ ჯგუფურ შეტაკებებში. უარი ითქვა საბროლო
          მანევრზეც, „მეგობრულ ჩხვლეტას“ რომ უწოდებენ. აღარავინ არავის ინდობდა,
          ბრძოლის ჟინით შეპყრობილნი, გახელებით იბრძოდნენ. თანდათან ყველაფერი
          აირ-დაირია, რაინდული საბრძოლო წესების დაცვა აღარავის ანაღვლებდა. ვინც
          რას მოიხვეჭდა, ხელს არ უშვებდა და სხვის განრისხებას არად აგდებდა. აქ
          მრავალი ქვეყნიდან ჩამოსულიყვნენ რაინდები, რომლებიც ახლა მუშტებს
          იქნევდნენ და სიკვდილს არ უფრთხოდნენ. გახმურეტი ამფლისეს თხოვნას დაჰყვა
          და ბრძოლაში, როგორც მისი რაინდი, ჩაერთო. აი, ახლა კი გაჩაღდა ნამდვილი
          ბრძოლა! ტრფობა აგულიანებდა მას თუ სიხარული, საკუთარი ძლიერების გამო?
          ნებისმიერ შემთხვევაში, მუდამ დიდი სიყვარული და უსაზღვრო ერთგულება
          სძენდა მას ახალ-ახალ ძალებს. უცებ მან შენიშნა, რომ მეფე ლოტი ფარით
          ძლივსღა იცავდა თავს და ასპარეზობის მიტოვებას ლამობდა. გახმურეტმა ეს
          აღკვეთა. ძლიერი ნახტომით შევარდა შუაგულ ბრძოლაში და არაგონიის მეფე,
          შაფილორი ბამბუკის შუბით უნაგირიდან 35 პარციფალი ვოლფგანგ ფონ ეშენბახი
          გადმოაგდო. შუბს, რომლითაც მან ეს ამაყი ბატონი დასცა, ალამი არ ჰქონდა
          შებმული. ეს შუბი მას წარმართთა ქვეყნიდან წამოეღო. მიუხედავად იმისა,
          რომ შაფილორს გამწარებით იცავდნენ მისი ამალის წევრები, გახმურეტმა ის
          მაინც დაატყვევა. ცოტა ხანში ქალაქელთა გუნდმა მეტოქეთა გუნდი ბრძოლის
          ველიდან განდევნა. ნაშუადღევს გამართული ეს ასპარეზობა ისეთი ცხარე
          გამოდგა, რომ სრულფასოვან ტურნირად შეიძლება ჩათვლილიყო. ამის დასტური
          ირგვლივ მიმოფანტული, უთვალავი დალეწილი შუბი იყო. ლეჰელინი რისხვას
          შეეპყრო: „ნუთუ ეს სირცხვილი უნდა შევირჩინოთ? ამ ყველაფერში ღუზიან
          რაინდს მიუძღვის ბრალი. ერთი ჩვენგანი დღეს მეორეს დაუნდობლად დასცემს
          ძირს. ერთი შეხედეთ, თითქმის დაგვამარცხეს!“ როცა გახმურეტმა და
          ლეჰელინმა ერთმანეთისკენ გააგელვეს ცხენები, ყველამ უკან დაიხია ადგილის
          გასათავისუფლებლად, რადგან ეს აღარ იყო ბავშვური თამაში! ისე გააფთრებით
          იბრძოდნენ, რომ შუბთა მთელი ტყე გაანადგურეს. „შუბი, სწრაფად! შუბი!
          შუბი!“ გამუდმებით ისმოდა მათი შეძახილი. საბოლოოდ კი ლეჰელინმა
          სამარცხვინო მარცხი იწვნია, რადგან ზაზამანკის მეფემ ბამბუკის შუბით ის
          ცხენის უკან, შუბის სიგრძეზე გადაისროლა და დაატყვევა. გახმურეტმა
          ლეჰელინი მწიფე ხილივით დაანარცხა მიწაზე; მერჩივნა მეთქვა, მწიფე
          მსხალივით-მეთქი! გახმურეტის მეტოქენი გაიძახოდნენ: „ღუზა მოდის! აქედან
          მოვუსვათ, ჩქარა!“ ამ დროს გახმურეტთან ერთმა ანჟუელმა თავადმა მოაჭენა
          ცხენი. ჩანდა, დიდ მწუხარებას შეეპყრო, რადგან ფარი შემოებრუნებინა და
          შუბიც ამოტრიალებული, წვერით ქვემოთ ეჭირა. გახმურეტმა გერბი ამოიცნო.
          რისთვის მივიდა მასთან? თუ გნებავთ, გეტყვით, რაც იყო ამის მიზეზი. ეს
          გერბი ოდესღაც ამაყ გალიოსს, მეფე განდინის ძეს, ანუ გახმურეტის ღვიძლ
          ძმას გადაეცა და ის ატარებდა იქამდე, ვიდრე არ დაიღუპა სიყვარულის გამო
          გამართულ ორთაბრძოლაში. გახმურეტმა მუზარადი მოიხადა. ღრმა მწუხარებამ
          ხელი ააღებინა იმაზე, რომ ცხარე ბრძოლაში ისევ ერთმანეთში აეზილა ბალახი
          და მტვერი. კიცხავდა საკუთარ თავს, დაწვრილებით რომ არ გამოკითხა თავის
          დეიდაშვილ კაილეტს, რატომ არ ჩამოსულიყო მისი ძმა საასპარეზოდ
          კანვალუაში. ამიტომაც არაფერი იცოდა იმის შესახებ, რომ ის მუნტორთან
          დაღუპულიყო. მანამდე თურმე მას უმწიკვლო ტრფობა სტანჯავდა ერთი
          ძლევამოსილი დედოფლის მიმართ. მისი სიკვდილით გამწარებული ქალიც მასზე
          გლოვას გადაჰყოლოდა. იქამდე კი, ვიდრე მწუხარე გახმურეტი ბრძოლას
          შეწყვეტდა, ნახევარ დღეში ამაყი გმირის ხელს იმდენი შუბი გადაეტეხა, რომ
          მთელი ტყე აღიმართებოდა. თავადაც ასივე ფერადი შუბი გამოეყენებინა. მათი
          ელვარე ალმები კი, წესისამებრ, 36 პარციფალი ვოლფგანგ ფონ ეშენბახი
          მესაყვირეებს ეპყრათ ხელთ. გახმურეტი კარავში დაბრუნდა, ვალოესის
          დედოფლის პაჟის თანხლებით. მას გახმურეტმა თავისი დაფლეთილი მუნდირი
          გადასცა, და პაჟმა ის თავის მბრძანებელს წაუღო. ყველაფრისდა მიუხედავად,
          ჩანდა, რომ ძვირფასი იყო, რადგან ოქრომკედით იყო ნაქარგი; მოგიზგიზე
          ცეცხლივით ელავდა და პატრონის სიმდიდრეზე მეტყველებდა. გახარებულმა
          დედოფალმა მის დანახვაზე თქვა: „ეტყობა, კეთილშობილმა ქალბატონმა
          მოავლინა შენი რაინდი ჩემს სამეფოში. მაგრამ ახლა მე თავშეკავება
          მმართებს, სხვები რომ არ დავაფრთხო, ვინც აქ თავგადასავლთა წყურვილმა
          მოიყვანა. ყოველმა მათგანმა უნდა იცოდეს, რომ მე კეთილგანწყობით ვარ
          ყველას მიმართ, რამეთუ ადამის ნეკნით მენათესავებიან. თუმც, ვფიქრობ, რომ
          უმაღლეს ჯილდოს გახმურეტი მოიპოვებს.“ ამასობაში კი სხვები ისეთი ჟინით
          განაგრძობდნენ ბრძოლას, რომ დაბნელებამდე სულიც არ მოუთქვამთ. ქალაქელთა
          გუნდმა იმდენად შეავიწროვა მოწინააღმდეგე, რომ ლამის საკუთარ კარვებთან
          მიიმწყვდია. მხოლოდ ასკალუნის მეფისა და ირლანდიელი მორჰოლდის თავდადებამ
          აღკვეთა მეტოქის შეჭრა ბანაკში. იყო მონაპოვარი და იყო დანაკარგი; ზოგი
          ძალზე დაზარალდა, ზოგმა კი სახელი და დიდება მოიხვეჭა. დადგა დრო
          დაშორიშორებისა, რადგან ამ სიბნელეში ერთმანეთს ვეღარ სცნობდნენ და
          იქაურობის გამშუქებელიც არავინ იყო. წყვდიადში ხელების ქნევა კი ნეტა ვის
          ეხალისება? დაღლილ-დაქანცულმა მეომრებმა ბრძოლა შეწყვიტეს. სადაც
          გახმურეტი ჩამომჯდარიყო, იქ არ ბნელოდა. იქაურობა დღესავით იყო
          გაკაშკაშებული; მაგრამ ეს დღის სინათლე არ ყოფილა, ზეთისხილის რტოებზე
          მიმაგრებული ურიცხვი სანთლის კონა აფრქვევდა შუქს. ძირს ხალიჩა ეფინა,
          რომელზეც ფაფუკი ბალიშები იდო. ცოტა ხანში კარავთან, სეფექალთა
          თანხლებით, დედოფალმა მოაჭენა ცხენი; ის ზაზამანკის დიდებული მეფის
          გასაცნობად მობრძანებულიყო. მას უკან მოსდევდნენ ბრძოლით დაღლილი
          რაინდები. როცა მან კარავში შეაბიჯა, იქ მყოფთ ვახშმობა ის-ის იყო
          დაესრულებინათ. მასპინძელი და მის მიერ დატყვევებული ოთხი მეფე სასწრაფოდ
          წამოდგნენ, სხვა თავადებმაც მათ მიბაძეს. გახმურეტი დედოფალს ძალზე
          თავაზიანად შეეგება. ქალს ის დანახვისთანავე მოეწონა და ვალოისის
          დედოფალმა მხიარულად თქვა: „თუ აქ, სადაც მე გეწვიეთ, მასპინძელი თქვენ
          ბრძანდებით, ამ ქვეყანაში მასპინძელი მე გახლავართ. მოგესალმებით და თუ
          ნებას დამრთავთ, გეამბორებით.“ გახმურეტმა მიუგო: „თქვენი ამბორი დიდი
          პატივია ჩემთვის, ოღონდ ამ წარჩინებულ ბატონებსაც თუ ეამბორებით. მაგრამ
          თუ ამ მეფეთა და თავადთა კოცნას არ მოისურვებთ, ვერც მე შემოგკადრებთ,
          რომ მეამბოროთ.“ 37 პარციფალი ვოლფგანგ ფონ ეშენბახი „მართალი ბრძანდებით
          და ასეც მოვიქცევი; თუმცა კი მათგან არავის ვიცნობ.“ და მან, გახმურეტის
          სურვილის თანახმად, ყველა სათითაოდ გადაკოცნა. ამის შემდეგ რაინდმა
          დედოფალს სთხოვა, დაბრძანებულიყო. ბატონი ბრანდელიდელი მოკრძალებით
          მიუჯდა გვერდით. ხალიჩა ცვრიანი ლერწმით იყო მოფენილი. ჩამოჯდა
          გახმურეტიც, მოხიბლული მშვენიერი ვალოისელი დედოფლით, რომელიც ასევე
          განემსჭვალა მისდამი სიყვარულს. ის ისე ახლოს მიუჯდა მას, რომ დედოფალი
          ხელით ეხებოდა და მხარზე ეკვროდა. ის, ვისაც გახმურეტი ასე ახლოს
          მიჯდომოდა გვერდით, ქალწული იყო. არ გსურთ, შეიტყოთ, რა ერქვა მას? ის
          გახლდათ დედოფალი ჰერცელოიდე. ის რიშოიდეს, მეფე კაილეტის - გახმურეტის
          დეიდაშვილის - მეუღლეს ენათესავებოდა. ქალბატონი ჰერცელოიდე სილამაზით
          ისე ბრწყინავდა, რომ ყველა სანთელიც რომ ჩაგექრო, მისი მშვენება კარავს
          მაინც გააცისკროვნებდა. გახმურეტის დიდ ტკივილს რომ არ დაებინდა ის
          სიხარული, რაც მას ჰერცელოიდეს სტუმრობამ აღუძრა, მყისიერად მოედებოდა
          ტრფობის ალი. აწ კი მხოლოდ მისასალმებელ სიტყვათა თავაზიან
          გაცვლა-გამოცვლას დასჯერდნენ. ცოტა ხანში გახმურეტს დიდებული და ძალზე
          ძვირფასი საჩუქრები მიართვეს აცაგუკიდან. ძღვენი კარავში დიდგვაროვანმა
          ჭაბუკებმა შემოიტანეს. ეს იყო დიდი, ძვირფასი, მთლიანად პატიოსანი
          თვლებისგან გამოთლილი ფიალები, ოქროს ვარაყის გარეშე. ეს იმ უხვი
          საჩუქრების ნაწილი იყო, რომელსაც იზენჰარტი უძღვნიდა ქალბატონ ბელაქანეს,
          გულის დარდის გასაქარვებლად. გახმურეტმა სტუმრებს სასმელი ამ
          ფერად-ფერადი ფიალებით შესთავაზა, ზურმუხტისაგან, სარდიონისა და ლალის
          ქვისგან რომ იყო გამოთლილი. ამ დროს კარავთან ცხენი მოაჭენა ორმა
          რაინდმა. ისინი მეტოქის გუნდს შეეპყრო, მაგრამ ახლა პატიოსან სიტყვაზე
          გამოეშვა. მათ კარავში შეაბიჯეს. ერთ- ერთი მათგანი კაილეტი იყო.
          დამწუხრებული გახმურეტი რომ დაინახა, ჰკითხა: „რატომ სწუხხარ? ყველგან
          ხმაა დარხეული, რომ გამარჯვებული შენ ხარ და ჯილდოც - ჰერცელოიდეს ხელი
          და სამეფოც - შენ მოიპოვე. ყველა - ბრეტონელი იქნება ის თუ ირლანდიელი,
          ფრანგთა თუ ბრაბანცთა ენაზე მოლაპარაკე - თანხმდება, რომ რაინდულ
          ბრძოლაში შენ ტოლს ვერავინ გიდებს. ამ სასიხარულო ამბის სათქმელად
          მოვედი. შენმა ძალამ და სიმამაცემ ჩააგდო ამ გასაჭირში ეს წარჩინებული
          ბატონები, რომელთაც ქედი არავისთვის მოუხრიათ. აქ ვხედავ ბატონ
          ბრანდელიდელინს, გულად ლეჰელინს, ასევე ჰარდიცსა და შაფილორს. ჰეი,
          მახსენდება მავრი რაცალიგიც, რომელსაც ოდესღაც, პატელამუნტის წინ
          ასწავლე, რაც არის დანებება! შენი მხედრული დიდების ამბავი ქვეყნიერებას
          მოედო.“ 38 პარციფალი ვოლფგანგ ფონ ეშენბახი „ჩემი მბრძანებელი იფიქრებს,
          რომ გონზე აღარ ხარ, ასე რომ მაქებ და მადიდებ. თუმცა, ძვირად მაინც ვერ
          გამასაღებ, რადგან სხვები ჩემში უამრავ ნაკლს აღმოაჩენენ. ასე რომ, შენი
          ქება გადაჭარბებულია. შენ ის მითხარი, ჩვენამდე როგორ მოაღწიე.“
          „პუნტურტროელმა კეთილშობილმა ბატონებმა და ამ შამპანელმა ბატონმა
          (კილინჯაკაკმა) მიბოძეს თავისუფლება. მორჰოლდი, რომელმაც ჩემი დისწული
          შეიპყრო, თანახმაა ის გაათავისუფლოს, თუკი შენ, ამის სანაცვლოდ, ბატონ
          ბრადელიდელინს თავისუფლებას უბოძებ. თუ ამას არ დათანხმდები, მე და ჩემი
          დისწული კვლავ ტყვეობაში ამოვყოფთ თავს. ასე რომ, ჩვენ მიმართ მოწყალების
          გამოჩენა გმართებს. მე ნაშუადღევს აქ ისეთი შერკინება ვიხილე, რომ
          კანვალუაში მეტი ტურნირი აღარ გაიმართება. ეს მე დაზუსტებით ვიცი.
          მეტოქეთა ბანაკის უძლიერესი მებრძოლები ახლა აქ, ამ კარავში სხედან
          დატყვევებული. თავად, თქვი, ვიღა გაგვიწევს წინააღმდეგობას? უდიდესი
          პატივი და დიდება გერგო წილად!“ ახლა დედოფალი მიუბრუნდა გახმურეტს
          გულითადი თხოვნით: „ვერ ჩამომართმევთ იმ უფლებამოსილებას, თქვენზე რაც
          გამაჩნია! და მაინც, გთხოვთ, გულმოწყალება გამოიჩინოთ. მაგრამ თუ
          ფიქრობთ, რომ ეს ორი რამ - უფლება და მოწყალება - თქვენს ღირსებას
          ლახავს, ნება მიბოძეთ, დაგემშვიდობოთ.“ ამ დროს ფეხზე წამოდგა დედოფალ
          ამფლისეს ხუცესი, ერთობ ზრდილი და გამჭრიახი კაცი და შესძახა: „შეჩერდით!
          მასზე უფლებამოსილება ჩემს მბრძანებელს გააჩნია, რომელმაც მომავლინა ამ
          ქვეყანაში მისი სიყვარულის დასტურად. გახმურეტის მონატრება მას
          ანადგურებს და სწორედ სიყვარულია, რაც ამ უფლებამოსილებას ანიჭებს. ის
          მხოლოდ მას უნდა ეკუთვნოდეს, რადგან ყველა სხვა ქალზე მეტად უყვარს! მან
          აქ ელჩად წარმოგზავნა სამი ჩინებული თავადიშვილი. ერთ-ერთი მათგანია
          გრელანდიელი ლანციდანტი, დიდგვაროვანი ჭაბუკი. ის კერლინგენიდანაა
          ჩამოსული და აქაური ენაც შესწავლილი აქვს. მეორეს ჰქვია ლიდარცი და ის
          გრაფ შიოლარცის ვაჟი გახლავთ.“ მე, ჩემი მხრივ, იმასაც გეტყვით, თუ ვინ
          იყო მესამე. დედამისს ერქვა ბეაფლურსი, მამას კი პანზამურსი. ორივე
          ფერიათა შთამომავალი იყო. მათ ძეს კი ლიახტურტელტარტი ერქვა. სამივემ
          გახმურეტთან მიირბინა და შესძახა: „ ბატონო, საფრანგეთის დედოფალი აწვე
          გთავაზობს ჯილდოდ წრფელ სიყვარულს. თუ ჭკუა გაქვს, თამაშს წინააღმდეგობის
          გარეშე მოიგებ და უზრუნველად დატკბები ბედნიერებით.“ ამ დროს კაილეტმა,
          რომელიც მანამდე მოსულიყო, დედოფლის წინ ჩაიმუხლა. დედოფალმა მოსასხამის
          კალთა გადააფარა მას და ჰკითხა: „მითხარი, როგორ ხარ? ნურაფერს
          დამიმალავ. ვხედავდი, როგორ გისწორდებოდნენ!“ და მშვენიერმა ქალმა თავისი
          ფაფუკი, თეთრი ხელები, უფლის ნაქანდაკევს რომ 39 პარციფალი ვოლფგანგ ფონ
          ეშენბახი ჰგავდა, ალერსიანად გადაუსვა იარებზე. რაინდს ლოყები, ნიკაპი და
          ცხვირი მთლად დალილავებოდა და დასახიჩრებოდა. მას ცოლად ჰყავდა დედოფლის
          ნათესავი და თავს უფლება მისცა, ეთქვა, რომ დედოფლის ხელით შეხება
          მისთვის დიდი პატივი იყო. ამის შემდეგ ქალმა თავდაჭერილად მიმართა
          გახმურეტს: „კეთილშობილი ფრანგი დედოფალი აშკარად გიცხადებთ სიყვარულს.
          მაგრამ მეც, ვითარცა ქალს, პატივი დამდეთ, რომ ჩემი უფლება დავიცვა. აქ
          დამელოდეთ, ვიდრე ამ საქმეს განვიხილავ.“ კეთილშობილმა რაინდმა სიტყვა
          მისცა. ამის შემდეგ ქალი გამოემშვიდობა და წავიდა. კეთილშობილი რაინდი
          კაილეტი მას ცხენზე ამხედრებაში დაეხმარა, ასე რომ ჯორკო აღარ
          დასჭირვებია. ამის შემდეგ კვლავ კარავში, თავის მეგობრებთან დაბრუნდა.
          კაილეტმე უთხრა ჰარდიცს: „თქვენი და ალიზე ერთხელ მე სიყვარულში
          გამომიტყდა და მე მივიღე ის, რაც შემეთავაზა. ახლა სხვაზეა გათხოვილი და
          ამ კავშირმა ის მეტად აღაზევა, ვიდრე მე მოვახერხებდი. თქვენც, ჩინებული
          აღზრდა- განათლების გამო, დაუოკებელი რისხვა მოითოკეთ. ის თავადმა
          ლამბეკინმა შეირთო ცოლად. მართალია, თქვენი და დედოფლის გვირგვინს არ
          ატარებს, მაგრამ ერთობ დაფასებული ბრძანდება. ენო და ბრაბანტი მას
          ექვემდებარება და მრავალი გულადი რაინდი დგას მის სამსახურში. გამოიჩინეთ
          ჩემდამი კეთილგანწყობა და სამაგიეროდ თქვენ მსახურად მიგულვეთ.“
          გასკონიის მეფე შეეკამათა, რაც მას მამრულმა თავმოყვარეობამ უკარნახა:
          „თქვენი სიტყვები, როგორც ყოველთვის, მაცდუნებელია. მაგრამ თუ ის, ვინც
          ასე შეარცხვინეთ, ამ სიტყვების გამო, თქვენთან შერიგებას მოინდომებს,
          იმის შიშით დაიხევს უკან, რომ მას არასწორად გაუგებენ. თანაც, მე ხომ
          თქვენი დეიდაშვილის ტყვე ვარ.“ „გახმურეტი უსამართლოდ არავის მოქცევია.
          ის უთუოდ გაგათავისუფლებთ. ეს იქნება ჩემი უპირველესი სათხოვარი. და როცა
          თავისუფლება გებოძებათ, ვიმედოვნებ, ჩემი თქვენდამი ერთგულების გამო, იმ
          დროსაც მოვესწრები, როცა მეგობარს მიწოდებთ. რაც არ უნდა მტკივნეული
          ყოფილიყო ჩემგან მოყენებული წყენა, მუდამ რად მიპირისპირდებით, ბოლოს და
          ბოლოს, თქვენს დას ხომ არ დავუსამარებივარ!“ ამ სიტყვებს საყოველთაო
          სიცილი მოჰყვა. მაგრამ ამ მხიარულებას ჩრდილი მიადგა, რადგან მასპინძელს
          გული დანაღვლიანებოდა, მონატრების მტანჯველი, წვეტიანი ისარი ჩასობოდა
          გულში. ყველა თვალნათლივ ხედავდა, როგორ დაეთრგუნა ის მწუხარებას,
          რომელიც გამარჯვებით მოგვრილ სიხარულსაც ვერ შეემსუბუქებინა.
          დედიდაშვილმა ბრაზით უთხრა, ზრდილობა და თავაზიანობა მთლად დაგვიწყებიაო.
          40 პარციფალი ვოლფგანგ ფონ ეშენბახი „აჰ, არა! მე დედოფალის მონატრება
          მტანჯავს. პატელამუნტში მე მივატოვე უსათნოესი, მშვენიერი ქალბატონი და
          ეს მადარდებს. მისმა კეთილშობილებამ და მოკრძალებულმა ბუნებამ მისდამი
          ტრფობა ჩამისახა გულში. მან კი თავისი სამეფო და ხალხი გადმომილოცა.
          ქალბატონმა ბელაქანემ ყველაფერი მიბოძა, კაცის გულს რაც გაუხარდება, და
          თუკი მრცხვენია, რომ მის სიყვარულს ვერ ვუერთგულე, კაცისთვის შეუფერებელი
          სულაც არ მგონია. ჩემი მეუღლის გადამეტებული მზრუნველობა მიკრძალავდა,
          რაინდულ ორთაბრძოლებში გამომეცადა თავი. არადა, მე ასპარეზობაში
          მონაწილეობით მსურდა დარდის განქარვება. იქაც არაერთი ბრძოლა გადავიტანე.
          იმათ, ვინც არ მიცნობს, რა თქმა უნდა, არასწორად ჰგონიათ, რომ მე მას
          შავი კანის გამო გამოვიქეცი. ო, არა! ის ჩემთვის მზესავით ბრწყინავდა! ამ
          შეუდარებელი ქალის მიტოვებამ ღრმა გულისტკივილი განმაცდევინა. ღირსებითა
          და კეთილშობილებით ის ყველა ქალს აღემატება. და კიდევ ერთი რამ მავსებს
          მწუხარებით: მე ვიხილე ჩემი ძმის გერბი ამობრუნებული ფარზე!“ „ვაგლახ, ეს
          რა მესმის!“ ამ სამწუხარო ამბავმა კეთილშობილ ესპანელს ცრემლით აუვსო
          თვალები: „ვაი შენ, უგუნურო დედოფალო. შენი სიყვარულის გამო გამოეთხოვა
          სიცოცხლეს გალოესი. ყველა ღირსეულმა ქალმა ის გულწრფელად უნდა დაიტიროს.
          აჰ, ავერეს დედოფალო, რომც არ განაღვლებდეს, შენ გამო მე სისხლით
          ნათესავი დავკარგე! ის რაინდულ ორთაბრძოლაში დაეცა, რომელიც შენდამი
          ტრფობის ნიშნად ჩაება. მისი ამალის წევრი თავადები შეძრა ღრმა
          გულისტკივილმა. მწუხარების ნიშნად, მათ ფარების ფართო მხარე შიგნით
          შეიბრუნეს. შებრუნებული ფარებით მიემართებიან მწუხარე რაინდები
          საბრძოლველად. სწუხან, რომ ჩემი დეიდაშვილი ვეღარასდროს იბრძოლებს
          სიყვარულის სახელით.“ გახმურეტის ძველ სადარდებელს ახალიც დაერთო, როცა
          მან ძმის სიკვდილი შეიტყო. ნაღვლიანად აღმოხდა: „ვით ჰპოვებს ამ
          მწუხარებაში ჩემი ღუზა საყრდენს?“ აბჯარი მოიხსნა და ტკივილისგან და
          დარდისგან შეძრულმა წამოიძახა: „გალოეს ანჟუელო! ეჭვი ნურავის შეეპარება:
          შენისთანა კეთილშობილი ვაჟკაცი აწი აღარასდროს დაიბადება! შენი გულიდან
          გაიფურჩქნა ნერგი ჭეშმარიტი დიდსულოვნებისა. დარდს მარტოოდენ შენს
          სიქველეთა გახსენება თუ განმიქარვებს!“ შემდეგ კი კაილეტს მიუბრუნდა:
          „უბედური დედაჩემი შოეტე როგორღაა?“ „უფალმა წყალობა მოიღო მასზე! როცა
          განდინი და შენი ძმა დაკარგა და შენც აღარ ჰყავდი გვერდით, სიკვდილის
          ხელი მის გულსაც შეეხო.“ მეფე ჰარდიცმა უთხრა გახმურეტს: „ვაჟკაცურად
          გაუძელით ამ ტკივილს! მწუხარებამ არ უნდა დაგჯაბნოთ!“ 41 პარციფალი
          ვოლფგანგ ფონ ეშენბახი მაგრამ იმდენად ძლიერი იყო გახმურეტის ტკივილი,
          რომ მას ცრემლის ნიაღვარი გადმოსკდა თვალთაგან. მიუხედავად ამისა, იმაზეც
          იზრუნა, რაინდებს თავი უხერხულად რომ არ ეგრძნოთ და გვერდით, პატარა
          კარავში გადავიდა, სადაც დარდსა და მწუხარებაში თეთრად გაათენა ღამე.
          დილა რომ გათენდა, ორივე ლაშქარი - ქალაქსა თუ ქალაქგარეთ დაბანაკებული -
          შეთანხმდა, რომ აღჭურვისა და საბრძოლო მზადყოფნის მიუხედავად, ყველას -
          მოხუცსა თუ ახალგაზრდას, მფრთხალსა თუ გულადს უარი უნდა ეთქვა
          ასპარეზობის გაგრძელებაზე. ჯერ ისევ დილა იყო და მებრძოლები ისე დაექანცა
          ბრძოლას და ცხენებიც მუდმივი დაძაბულობისაგან ისე გასავათებულიყვნენ, რომ
          უდრეკ მეომრებს ბრძოლის შეწყვეტა მოუხდათ. და ახლა საასპარეზო მოედანზე
          თავად დედოფალი გამოჩნდა და რაინდებს ქალაქში წარუძღვა. მათ შორის
          ყველაზე წარჩინებულნი გახმურეტის კარავთან (ლეოპლანთან) მიიყვანა. სწორედ
          იმ დროს მივიდნენ, როცა ღრმად დამწუხრებული ზაზამანკის მეფე წირვას
          ესწრებოდა. როცა წირვა დასრულდა, დედოფალმა ჰერცელოიდემ გახმურეტს თავისი
          მოთხოვნა წაუყენა, რამაც საყოველთაო მოწონება დაიმსახურა. მან მიუგო:
          „მბრძანებელო, მე უკვე მყავს მეუღლე და ის სიცოცხლეზე მეტად მიყვარს.
          დაუქორწინებელიც რომ ვიყო, როცა ჩემი უფლებები ილახება, მაინც მოვნახავდი
          საბაბს, უარი მეთქვა თქვენს მოთხოვნაზე.“ დედოფალმა მიუგო: „ჩემი
          სიყვარულის გამო თქვენ ის მავრი უნდა მიატოვოთ. ძლევამოსილია ნათლობის
          მადლი. ზურგი აქციეთ წარმართებს და შემიყვარეთ მე, ჩვენი ქრისტიანული
          მრწამსისამებრ. რამეთუ მეც გეტრფით. ნუთუ ფრანგმა დედოფალმა წარმტაცა
          თქვენი გული? რა დათაფლულ სიტყვებს გაიძახოდნენ მისი ელჩები, და თანაც
          ყოველგვარ ზღვარს გადავიდნენ!“ „დიახ, ისიც ჩემი ჭეშმარიტი მბრძანებელია!
          მე მის კარზე მიღებული რაინდული აღზრდის შემდეგ დავბრუნდი ანჟუში. იმ
          სიქველეთ, დღემდე რომ მახარებს ჩემი უზადო მბრძანებლის რჩევა-დარიგებებს
          ვუმადლი. ჩვენ იმხანად ბავშვები ვიყავით და ერთმანეთის ნახვით ვხარობდით.
          დღეს კი დედოფალი ამფლისე ქალურ სათნოებათა გვირგვინია. თავისი ქვეყნის
          შემოსავლიდან ეს კეთილშობილი ქალბატონი გულუხვ დახმარებას მიწევდა მაშინ,
          როდესაც დღევანდელთან შედარებით ბევრად ღარიბი ვიყავ. და მეც მადლიერებით
          ვიღებდი ამ მხარდაჭერას. თქვენ კი, დედოფალო, ალბათ დღესაც ღარიბი
          გგონივართ. წესით, უნდა გენუგეშებინეთ, ჩემი საყვარელი ძმის დაკარგვის
          გამო. ამიტომ, თქვენო კეთილშობილებავ, ნურაფერს მთხოვთ! თქვენი სიყვარული
          იმისკენ მიმართეთ, ვის გულშიდაც სიხარულს დაუბუდებია, ჩემში ოდენ
          მწუხარება სუფევს.“ „ნუღა გამაწვალებთ და მითხარით, როგორ აპირებთ,
          გაექცეთ ჩემს პირობას.“ 42 პარციფალი ვოლფგანგ ფონ ეშენბახი „გიპასუხებთ.
          აქ განსაზღვრული იყო ტურნირის ჩატარება, რომელიც არ შემდგარა. აქ ამის
          მრავალი მოწმეა.“ „ეს შუადღისით ჩატარებულმა ტურნირმა დააბრკოლა. თვით
          ყველაზე შეუპოვარი მებრძოლებიც კი ისე დაიღალნენ, რომ ტურნირის
          გაგრძელება შეუძლებელი გახდა.“ „ამ ბრძოლაში მე, სხვებთან ერთად, თქვენი
          ქალაქის მხარდამჭერი ვიყავი მხოლოდ და მხოლოდ. ამიტომ, გამათავისუფლეთ ამ
          იძულებითი სამართლის აღსრულებისგან. აქ უამრავი რაინდია, ჩემზე უკეთ რომ
          იბრძოდა. ამდენად, ჩემზე არავითარი უფლება გაქვთ. მე თქვენგან ოდენ
          კეთილგანწყობას მოველი, თუ ინებებთ.“ როგორც ეს თავგადასავალი მაუწყებს,
          მშვენიერმა ქალწულმა და რაინდმა უხმეს მსაჯულს, დედოფლის საჩივრის
          განსასჯელად. შუადღემ რომ მოატანა, მსჯავრი გამოიტანეს: „საასპარეზოდ
          მოსული რაინდი, განურჩევლად მისი პიროვნებისა და მდგომარეობისა, რომელმაც
          მუზარადმოუხდელად გაიმარჯვა ასპარეზობაში, დედოფალს ეკუთვნის.“ გამოტანილ
          მსჯავრს ყველა დაეთანხმა. უთხრა დედოფალმა: „ბატონო ჩემო, აწ უკვე მე
          მეკუთვნით! თავს არ დავზოგავ, თქვენი კეთილგანწყობა დავიმსახურო და ისე
          გაგაბედნიეროთ, რომ დარდი დაივიწყოთ და კვლავ სიხარულით აგევსოთ გული.“
          მაგრამ მას ისევ ტკივილი ტანჯავდა. აპრილი მიწურულიყო. მინდვრებზე
          ახალამოწვერილი მწვანე ბალახი ისე ბიბინებდა, რომ მჭვუნვარე გულს
          ამხნევებდა და კაცს გუნებას უკეთებდა. ხეები აყვავებულიყო და მაისის რბილ
          ჰავას ყვავილთა სურნელება შერეოდა, და გახმურეტმა ძარღვებში ფერიათა
          სისხლის ყივილი იგრძნო, სიყვარულისთვის კვლავ რომ გაუხსნა გული. და მის
          გვერდით იყო ქალი, ვინც მას ასევე ეტრფოდა. მან შეხედა ჰერცელოიდეს და
          თავაზიანად უთხრა: „მბრძანებელო, თუ გსურთ, თქვენ გვერდით ბედნიერი
          მიხილოთ, თავისუფლებას ნუ შემიბოჭავთ. რადგან როგორც კი მწუხარებას
          დავაღწევ თავს, კვლავ რაინდული ბრძოლებისაკენ გამიწევს გული. თუკი
          ტურნირებში მონაწილეობას ამიკრძალავთ, მომიწევს ისევე ვერაგულად
          დაგცილდეთ, როგორც დავცილდი ჩემს მეუღლეს, რომელიც, მსგავსადვე, რაინდულ
          საქმეთა აღსრულებით მოვიპოვე. თუ მე რაიდულ შერკინებებს ჩამომაშორებთ, მე
          მივატოვებ თქვენს ხალხსაც და თქვენს ქვეყანასაც.“ ქალმა მიუგო: „ჩემო
          ბატონო, თქვენი გადასაწყვეტია, თუ რას მოისურვებთ. აკეთეთ ის, რაც
          გესიამოვნებათ.“ 43 პარციფალი ვოლფგანგ ფონ ეშენბახი „კიდევ მრავალი შუბი
          მინდა დავლეწო. და თქვენ, მბრძანებელო, უნდა შეეგუოთ, რომ ყოველთვიურად
          ტურნირებში მომიწევს მონაწილეობა.“ როგორც ვიცი, ქალს აღუთქვამს. ასე
          ერგო გახმურეტს ქვეყანაცა და ქალწულიც. როდესაც გადაწყვეტილება მიიღეს და
          მსჯავრიც გამოიტანეს, ეს ამბავი შეიტყვეს დედოფალ ამფლისეს სამმა პაჟმა
          და ხუცესმა, რომელსაც ყველაფერი ენახა და მოესმინა. ის საიდუმლოდ ეწვია
          გახმურეტს და უთხრა: ჩემმა მბრძანებელმა მიამბო, რომ თქვენ პატელამუნტის
          წინ დიადი გამარჯვებით ორი სამეფოს მბრძანებლობა მოგიპოვებიათ. მასაც
          დიდი სამფლობელო აქვს და თქვენ თავის ხელსა და სამეფოს გთავაზობთ.“
          „რაინდად მან მაქცია და მეც, უპირველესად რაინდთა წესებს ვემორჩილები და
          განუხრელად მივსდევ მათ. ფარი მისგან რომ არ გადმომცემოდა, შესაძლოა,
          ყველაფერი სხვაგვარად ყოფილიყო. რაინდთა გადაწყვეტილებას, მომწონს თუ
          არა, უპირობოდ ვასრულებ. შინ დაბრუნდი და მოახსენე ქალბატონს, რომ
          სიხარულით ჩავდგები მის სამსახურში და ასე შორიდან მაინც ვიქნები მისი
          რაინდი. ყველა სამეფოც რომ მეკუთვნოდეს, რაც კი ამქვეყნადაა, მისი
          მონატრების ტკივილს მუდამ გულით ვატარებ.“ გახმურეტმა ძვირფასი საჩუქრები
          შესთავაზა, მაგრამ მათ ძღვენზე უარი უთხრეს; თავიანთი მბრძანებელი არ
          შეურცხვენიათ, გამოუმშვიდებლად გასწიეს შინისკენ, როგორც ხშირად ხდება
          ხოლმე განრისხებისას. სამი დიდგვაროვანი ახალგაზრდა ლამის დაბრმავდა
          ტირილისაგან. ამასობაში კი მათ, ვისაც კანვოლუას ველზე, გლოვის ნიშნად
          ფარი უკუღმა შეებრუნებინა, მეგობრისგან შეეტყოთ, რომ დედოფალი ჰერცელოიდე
          ანჟუელ უფლისწულზე დანიშნულიყო. „ნეტა ვინ უნდა იყოს ეს ანჟუელი
          უფლისწული? ჩვენი მბრძანებელი, ჩვენდა სავალალოდ, შორსაა გადახვეწილი;
          ამბობენ, სარაცინელებთან გასწია, მხედრული დიდების მოსაპოვებლადო.“
          „ვიზედაც ვლაპარაკობ, ის კაცი გახლავთ, ვინც აქ უდიდესი ჯილდო მოიპოვა
          იმის წყალობით, რომ მრავალი რაინდი გადმოაგდო ცხენიდან, ვისაც ბადალი არ
          ჰყავს შუბის ტყორცნასა და ხმლის ქნევაში, ვისაც მუზარადზე პატიოსანი
          ქვებით მოოჭვილი მშვენიერი ღუზა გამოუსახავს. მეფე კაილეტმა მამცნო, რომ
          ის ანჟუელი უფლისწული გახმურეტია. და მან აქ მართლაც დიდი სახელი
          მოიხვეჭა.“ რაინდები სასწრაფოდ მოახტნენ ცხენებს. როცა თავიანთ ბატონთან
          მივიდნენ, ცრემლს დაენამა მათი სამოსი. ისინი გულმხურვალედ მიესალმნენ
          ერთმანეთს, თუმცა მათ სიხარულს ტკივილი ახლდა თან. გახმურეტმა გადაკოცნა
          44 პარციფალი ვოლფგანგ ფონ ეშენბახი მისი ერთგულნი და თქვა: „ჩემი ძმის
          გამო უზომო დარდს ნუღა მიეცემით. მის მაგივრობას მე გაგიწევთ.
          გადმოაბრუნეთ ფარები და გული სიხარულით აივსეთ. ამიერიდან მამაჩემის
          გერბს მე ვატარებ, რადგან ჩემმა ღუზამ ძირი ჰპოვა თავის სამეფოში. ღუზა
          ნიშანია სამხედრო სამსახურის მაძიებელი გმირისა; დაე, ამიერიდან აიღოს და
          ატაროს მან, ვისაც ეს სურს. მე უდიდესი ძალაუფლება მოვიპოვე და აწ ჩემი
          თავი მბრძანებლის მოვალეობათა აღსრულებას უნდა მივუძღვნა. როგორ
          გავუძღვები ხალხს, თუკი ჩემი მწუხარებით მათაც დავანაღვლიანებ?
          დამეხმარე, დედოფალო ჰერცელოიდე, რათა მე და შენ ვთხოვოთ აქ ჩამოსულ
          მეფეებსა და თავადებს, მიიღონ ჩემი მოწვევა და იმდენხანს დარჩნენ აქ,
          ვიდრე შენს სატრფოს არ აღუსრულებ იმას, რასაც ის სატრფოსგან მოელის და
          ნატრობს.“ მათ სთხოვეს წარჩინებულნთ და ისინიც უყოყმანოდ დათანხმდნენ.
          თითოეულ მათგანს მყუდრო მოსასვენებელი განუმზადეს. დედოფალმა თავის
          სატრფოს უთხრა: „მიენდე ჩემს ერთგულ სიყვარულს!“ და ის უჩუმრად გაუყენა
          გზას. თუმც მასპინძელი შინ არ იყო, მის სტუმრებს საუკეთესოდ
          მოემსახურნენ. მსახურთაგან გახმურეტმა მხოლოდ ორი პაჟი გაიყოლა.
          დედოფალმა და სეფექალებმა ის მიიყვანეს იქ, სადაც მან ბედნიერება ჰპოვა
          და გულის დარდი განიქარვა. მისი ნაღველი უკვალოდ გაქრა და სიცოცხლის
          ხალისი კვლავ დაუბრუნდა. ეს არცაა გასაკვირი, როცა საქმე ტრფიალებას
          ეხება. იქ გამოეთხოვა დედოფალი ჰერცელოიდე ქალწულობას. მათ არ დაუნდიათ
          ბაგენი, გაუთავებლად კოცნიდნენ ერთმანეთს და სიხარულმა ჩაანაცვლა მათი
          წუხილი. ამის შემდეგ გახმურეტმა დიდსულოვნება გამოიჩინა: ყველა ტყვე
          გაათავისუფლა. ამასთან, შეარიგა მტრები - ჰარდიცი და კაილეტი. ისეთი
          დიდებული ნადიმი გამართა, ძალზე მდიდრები თუ გამართავენ ოდესმე.
          გახმურეტი უშურველად გასცემდა თავის ქონებას. ყველა რაინდი არაბული
          ოქროთი დაასაჩუქრა, ხოლო მეფეებსა და თავადებს თავისი ხელით მიართვა
          თვალმარგალიტი. უბრალო ხალხმაც ძალზე გაიხარა, რადგან მან ისინიც
          გულუხვად დაასაჩუქრა. ამის შემდეგ რაინდი თავის სტუმრებს მიუბრუნდა.
          დიდგვაროვანი ანჟუელი გამოემშვიდობა მათ. თავის ფარს მამამისის გერბი -
          სიასამურის ბეწვის პანტერა - მიამაგრა. აბჯარზე გადაიცვა აბრეშუმის
          სიფრიფანა, თეთრი კვართი, რომელსაც მისი მეუღლე და დედოფალი შიშველ ტანზე
          იცვამდა. თვრამეტი ასეთი პარანგი გაცვითა მან სხვადასხვა ტურნირში,
          დატაკებული შუბის წვერისა თუ ხმლის პირის შედეგად, ვიდრე ის თავის
          მეუღლეს სამუდამოდ მიატოვებდა. და დედოფალიც იმ კვართს გადაიცმევდა ხოლმე
          შიშველ ტანზე, მის სატრფოს რომ 45 პარციფალი ვოლფგანგ ფონ ეშენბახი ეცვა,
          როცა ბრძოლაგამოვლილი და მრავალი შუბის დამლეწავი გახმურეტი შინ
          ბრუნდებოდა. მათ ერთმანეთი უზომოდ და გულწრფელი სიყვარულით უყვარდათ.
          გახმურეტი უკვე დიდებით იყო შემოსილი, როცა მამაცურმა გულმა ზღვის გაღმა,
          ცხარე ბრძოლებისკენ გაუწია. ეს გამგზავრება მე მწუხარებით მავსებს.
          კერძოდ, მან მიიღო უწყება, რომ მის ყოფილ ბატონს, ბარუკს, ბაბილონის
          ორივე მეფე - იპომიდონი და პომპეუსი, დიდი ლაშქრით დასხმოდნენ თავს.
          პომპეუსი, როგორც ამ თავგადასავალში მოიხსენიება, ამაყი და კეთილშობილი
          კაცი ყოფილა. ეს ის პომპეუსი არ არის, რომელიც ოდესღაც იულიუს კეისარმა
          რომიდან განდევნა; მისი დედის ძმა იყო მეფე ნაბუქოდონოსორი, რომელიც
          თავის სულელურ წერილებში იუწყებოდა, რომ თვითონ იყო ღმერთი, რაზედაც
          დღეს, რასაკვირველია, ხალხი სიცილით იგუდება. აე რომ, ეს ძმები,
          რომლებმაც თავიანთი კეთილდღეობა და მთელი ქონება სასწორზე შეაგდეს,
          წარჩინებული გვარიდან წარმოდგებოდნენ. მათი წინაპარი იყო ნინუსი, რომელიც
          ბაღდადის დაარსებამდე ფლობდა ქვეყანას და რომელმაც ქალაქი ნინევია ააგო.
          ახლა ამ ძმებს ბარუკისთვის ხარკი უნდა ეხადათ და მათ ცალკე ხარკი და
          ცალკე სირცხვილი სტანჯავდათ. ამდენად, გაჩაღდა ომი, რომელშიც ხან ერთი
          მხარე იმარჯვებდა, ხან კი - მეორე, და რომლის დროსაც უამრავმა გმირმა
          გამოიჩინა თავი. მოკლედ, გახმურეტმა, გადაცურა ზღვა და ბარუკს შუაგულ
          ომში მიადგა. მას დიდი სიხარულით შეეგებნენ, მე კი მწარედ ვგლოვობ ამ
          ამბავს. რაც იქ ხდებოდა, ვისკენ იხრებოდა გამარჯვების სასწორი, ვინ
          აგებდა და ვინ იგებდა, ამის შესახებ ჰერცელოიდემ არაფერი იცოდა. ის
          მზესავით ასხივებდა მშვენიერებასა და ბედნიერებას და სიყვარულით იყო
          აღსავსე. ფუფუნებასა და კეთილდღეობაში ცხოვრობდა, უამრავი სეფექალით
          გარემოცული და ყველაზე თამამი სურვილიც კი მყისიერად უსრულდებოდა. გული
          სიკეთით ჰქონდა სავსე და ამიტომ გარშემომყოფთა კეთილგანწყობაც
          მოეპოვებინა; მის სანიმუშო ყოფაქცევას ყველა აქებდა და ხოტბას ახამდა მის
          სათნო ბუნებას. ის სამი ქვეყნის დედოფალი ბრძანდებოდა. მას არა მარტო
          ვალოისისა და ანჟუს სამეფოთა გვირგვინი ედგა თავზე, არამედ ნორგალისაც,
          რომლის დედაქალაქიც კინგრივალი იყო. ის მეუღლეს ისე ძლიერ უყვარდა, რომ
          ყველა მანდილოსანი ოცნებობდა, ასე რომ ჰყვარებოდა ვინმეს. მაგრამ უკვე
          ნახევარი წელი გასულიყო მას შემდეგ, რაც გახმურეტი გაემგზავრა და
          დედოფალს ოდენ მისი დაბრუნების იმედი ასულდგმულებდა. მაგრამ მის
          ბედნიერებას ფხა შუაზე გაეპო. ვაგლახ და ვაი! როს ბედნიერებას უბედურება
          ანაცვლებს და ტკივილია ერთგულთა ხვედრი! მაგრამ რას ვიზამთ, ასეთია
          ცხოვრება: დღეს - სიხარული, ხვალ - მწუხარება. 46 პარციფალი ვოლფგანგ ფონ
          ეშენბახი ერთხელაც, ნაშუადღევს ჩაძინებულმა ქალმა საშინელი სიზმარი ნახა,
          რომელმაც ის ძალზე შეძრა და ააფორიაქა. ესიზმრა, რომ ის მეტეორივით
          აიტაცეს ჰაერში; გაიკლაკნა ელვა და შიშინითა და შხულით ნაპერწკლები
          გაყარა. საშინლად იქუხა და თავზე ცეცხლოვანი წვიმა გადმოესხა. გონს რომ
          მოვიდა, ნახა, რომ მარჯვენა ხელზე გრიფონი ჩასჭიდებოდა. ამის მერე
          საოცარი რამ ესიზმრა: ვითომ ურჩხულის ძიძა იყო, რომელიც მის ხორცს ჭამდა
          და მის ძუძუს სწოვდა და უეცრად გაფრინდა და გადაიკარგა. თუმცა, მკერდიდან
          გული ამოგლიჯა; ეს შემაძრწუნებელი ამბავი მან სრულიად ცხადად, საკუთარი
          თვალით დაინახა. ძილში ამგვარ საშინელებათა ნახვას ვერცერთი ქალი
          გაუძლებდა. ვაგლახ, ამ დრომდე ბედნიერებისაგან გაბრწყინებული ჰერცელოიდე,
          ამიერიდან სულ უნდა გამოცვლილიყო და ღრმა გულისტკივილს მისი ბრწყინვალება
          უნდა დაებინდა. მას წარმოუდგენელი უბედურება და მოუშუშებელი ტკივილი
          უახლოვდებოდა. უძრავად მწოლიარე ქალი უცაბედად წამოხტა და ხმამაღალ
          გოდებას მოჰყვა. იქვე მსხდომი სეფექალები მისცვივდნენ და გამოაფხიზლეს.
          სწორედ ამ დროს მოვიდა მისი ქმრის უპირველესი მეაბჯრე ტამპანისი,
          მხედართა თანხლებით. ეს ბედნიერების დასასრული იყო, რადგან მოსულებმა
          დედოფალს მოთქმა-გოდებით აუწყეს თავიანთი მბრძანებლის გარდაცვალება. ამ
          ცნობამ ჰერცელოიდეს ყველა ძალა წარტაცა და ის ცნობამიხდილი დაეცა მიწაზე.
          „როგორ დაეწია სიკვდილი ჩვენს ბატონს“, იკითხეს რაინდებმა, „ნუთუ ვერ
          დაიცვა მისმა აბჯარმა?“ ჭაბუკმა, მიუხედავად იმისა, რომ ტკივილი
          ტანჯავდა, გმირებს მოახსენა: „ჩემი ბრძანებელი ასე უდროოდ სიცოცხლეს
          იმიტომ გამოესალმა, რომ დიდი სიცხის გამო მუზარადი მოიხადა. წყეულმა
          მტერმა წარმართული მზაკვრობით მამაცი გმირი ხელიდან გამოგვტაცა. ერთმა
          რაინდმა თხის სისხლით გაავსო მაღალი ჭურჭელი და გახმურეტის ალმასიან
          მუზარადზე გადაამტვრია, რომელიც ამის გამო ღრუბელაზე მეტად დარბილდა.
          მაგრამ, დაე, შეიწყალოთ მან, ვისი ხატიც ჯვარზე ფეხშედმული კრავია, რა
          ამბავიც მათ იქ დაატრიალეს! ეჰეჰეი! რა ბრძოლა გაჩაღდა, ორი ლაშქარი
          ერთმანეთს რომ ეკვეთა. რა გახელებით იბრძოდნენ ბარუკის რაინდები!
          ბაღდადის მისადგომთან ურიცხვი შუბი დაილეწა; მებრძოლები ისე აიზილნენ
          ერთმანეთში, რომ მათი ალმები ერთმანეთს გადაეხლართა! ბევრი გულადი რაინდი
          შეეწირა ამ ბრძოლას. ჩემმა მბრძანებელმა ისეთი საგმირო საქმეები ჩაიდინა,
          რომ მის წინაშე ყველას გმირობა გაფერმკრთალდა. ამ დროს შურისძიებით
          შეპყრობილი იპოდემუსი გამოიჭრა წინ, რომელიც ჩემს ბრძანებელს ძირს
          გაგეგორებინა ათასობით ალექსანდრიელი რაინდის თვალწინ და ახლა მან ეს
          სიკვდილით აზღვევინა. ჩემი კეთილშობილი ბატონი ალექსანდრიელთა მეფისკენ
          47 პარციფალი ვოლფგანგ ფონ ეშენბახი შებრუნდა, მან კი შუბი დააძგერა,
          რომელმაც მუზარადში გაატანა და შუბლი გაუხვრიტა, ისე რომ, ბუნიკი შიგ
          ჩარცაჩა. მიუხედავად ამისა, რაინდმა უნაგირზე თავი შეიმაგრა და
          სასიკვდილოდ დაჭრილმა ბრძოლის ველზე მოფარებული ადგილი მონახა. მეაბჯრემ
          მომაკვდავთან ჩაიმუხლა, რომელსაც მან ორიოდ სიტყვით აღსარება უთხრა და
          პერანგი და შუბის წვერი ჩააბარა, თქვენთვის გადმოსაცემად. თავის პაჟებსა
          და შეგირდებს დედოფლის დაცვა უბრძანა და უშფოთველად მიიცვალა. ის
          ბაღდადში გადაასვენეს, სადაც ბარუკმა დიდი პატივით დაკრძალა. სარკოფაგი,
          რომელშიც ეს უნაკლო გმირი ჩაასვენეს, ოქროთი იყო მოვარაყებული და
          პატიოსანი ქვებით შემკობილი; მის ჯერაც ჭაბუკურ სხეულს ზეთი სცხეს და
          ბალზამირება გაუკეთეს. ყველას გულში მწუხარებას დაესადგურებინა.
          სარკოფაგის სახურავი უძვირფასესი ლალის ქვისგან გამოეთალათ, ასე რომ
          ცხედრის დანახვა შესაძლებელი იყო. ჩვენი თხოვნით მის საფლავზე ჯვარი
          აღმართეს, იმ მოწამეობრივი სიკვდილის ნიშნად, რომლითაც ქრისტემ იხსნა
          ყოველი ჩვენგანი. ამ ჯვარს უნდა ენუგეშებინა ის და მფარველად დადგომოდა
          მის სამშვინველს. ბარუკმა ამისთვისაც არაფერი დაიშურა. ჯვარი ძვირფასი
          ზურმუხტისა იყო. ჩვენ ის წარმართთა დახმარების გარეშე აღვმართეთ, რომელთა
          რელიგიამ არა უწყის რა ჯვრის შესახებ, იმ ჯვრისა, რომელზეც ქრისტემ
          განუტევა სული და ამით ყველანი გვიხსნა. განკითხვის ჟამს ჩვენი მხსნელი
          ჯვრისა და ქრისტიანული მოძღვრების გამო როდი ლოცულობენ წარმართები
          გახმურეტზე, არამედ მას თავიანთ ძლევამოსილ ღმერთად რაცხენ. მამაკაცური
          ერთგულება და ცოდვათა მონანიება აღსარებისას, გახმურეტს ნათლის
          შარავანდად დაადგება ზეცაში. მის ალმასიან მუზარადზე წარწერა ამოვკაწრეთ
          და ჯვარს თავზე დავადგით. წარწერა იუწყება: „ეს მუზარადი გახვრიტა შუბის
          წვერმა და უბადლო გმირი სიცოცხლეს გამოასალმა. მას გახმურეტი ერქვა და
          სამი სამეფოს მბრძანებელი იყო; მას სამივე სამეფოს გვირგვინი ედგა და
          მძლავრი მთავრები ემორჩილებოდნენ. ანჟუში დაბადებული, სიცოცხლეს
          ბაღდადთან გამოესალმა, ბარუკისათვის ბრძოლაში. ის დიდების იმ მწვერვალზე
          იდგა, რომელსაც ვერც ერთი რაინდის დიდება შეედრება, ქვეყნიერება რომც
          მოიარო. ჯერ დედას არ უშობია ისეთი ვაჟკაცი, ვინც მას გაეჯიბრებოდა
          სიმამაცეში, სიქველესა და მოყვარეთა რაინდულ თანადგომაში. მანდილოსანთა
          გამოც არაერთი განსაცდელი გამოუვლია. ის ქრისტეს რჯულზე იყო მონათლული;
          მაგრამ მისმა სიკვდილმა სარაცინებსაც ტკივილი მოჰგვარა.
          დავაჟკაცებისთანავე დიდების მოპოვებას ელტვოდა მუდამ და მხედრული
          დიდებითაც დაიღუპა. მის გულს ზაკვა არასდროს გაჰკარებია. სამარადისო
          დიდება მას, ვინც აქ განისვენებს!“ 48 პარციფალი ვოლფგანგ ფონ ეშენბახი
          აი, ეს იყო ჭაბუკის უწყება. ვალოისელები ცრემლად დაიღვარნენ, დიახაც, მათ
          ეკუთვნოდათ გლოვა. დედოფალი მკერდქვეშ ყრმას ატარებდა, რომელიც სწორედ
          მაშინ იძრა, როცა ჰერცელოიდე უსასოოდ იწვა პირქვე. თვრამეტი თვე იძვროდა
          ის დედის წიაღში, როცა დედამისი, დედოფალი ჰერცელოიდე სიკვდილს ებრძოდა.
          მისიანებმა აღარ იცოდნენ, რა ეღონათ და რით ეშველათ ქალისთვის, თავის
          წიაღში რომ ატარებდა მას, ვინც რაინდული მოდგმის უმშვენიერეს ყვავილად
          უნდა გაფურჩქნულიყო, აწ თუ დედის სხეულში არ ჩაკვდებოდა. სულთმობრძავ
          დედოფალთან ნუგეშის საცემად და მისი ტკივილის გასაზიარებლად ერთი ბრძენი
          ბერიკაცი მივიდა. მან ძალით გაუხსნა კრიჭაშეკრულ დედოფალს პირი და წყალი
          შეასმევინა. ქალი მაშინღა მოვიდა ცნობაზე და თქვა: „ვაი, ჩემს დღეს! სად
          არის სატრფო ჩემი?“ და გულსაკლავ მოთქმა-გოდებას მოჰყვა. „გახმურეტის
          დიდებულება იყო მთელი ჩემი ბედნიერება. მისი გმირული საბრძოლო შემართება
          მან ხელიდან გამომაცალა. აწ მე მისი მეუღლეც ვარ და იმავდროულად დედაც,
          რადგან მას, თუნდაც ბევრად ნორჩს - ნერგს მისი სიცოცხლისა - ჩემში
          ვატარებ, რამეთუ ის ჩვენმა სიყვარულმა ჩანერგა. უფლის წყალობით, მე ამ
          ნერგს ვახარებ და ნაყოფს გამოვასხმევინებ. როგორც არ უნდა გავემწარებინე
          ჩემი ამაყი და საყვარელი მეუღლის დაკარგვას. რა საშინლად დამაცხრა თავს
          სიკვდილი. არასდროს მიუწევდა გული დიაცთა ტრფიალებისკენ, მხოლოდ ცოლი იყო
          მისი ბედნიერებისა თუ დარდის თანამოზიარე. ერთგული მეუღლე იყო და ტყუილი
          არასდროს უკადრებია.“ მოიმინეთ, თუ რა მოიმოქმედა დედოფალმა. მან ხელი
          შემოავლო ტანს, მასში მყოფი ყრმითურთ და თქვა: „ღვთის ნებით, მე ვშობ
          გახმურეტის კეთილ ნაყოფს; ჩემი საწადელი ესაა. უფალი დამიხსნის ამ
          უგუნური თვითგვემისაგან. გახმურეტი ხომ ხელმეორედ მოკვდება, რამე რომ
          დამემართოს იქამდე, ვიდრე მკერდქვეშ ვატარებ ჭეშმარიტი სიყვარულისა და
          ცოლ-ქმრული ერთგულების ნაყოფს.“ მან კვართი შემოიხია და მკერდი
          გაიშიშვლა, არავისი მორიდებია. შეხედა თავის ფაფუკ, თეთრ მკერდს, ქალური
          მღელვარებით შეახო თავისი წითელი ტუჩები და თქვა: „შენ ჭურჭელი ხარ,
          ყრმას საზრდოს რომ უმზადებ იმ დროიდან, რაც ის ჩემში იძვრის.“ დედოფალი
          სიხარულმა მოიცვა, რომ ეს საზრდო, მის მკერდში ჩამდგარი რძე, ჭერად
          დადგომოდა მის გულს. ხელი მოუჭირა ძუძუს, გამოადინა რძე და თქვა:
          „ერთგულებაა შენი სათავე. მონათლული რომ არ ვიყო, შენით მოვინათლებოდი.
          შენითა და ჩემი ცრემლით მსურს დავინამო და გახმურეტი უჩუმრად, სხვათაგან
          მალვით, ვიგლოვო.“ ამის შემდეგ ჰერცელოიდამ ბრძანა, მისთვის სისხლით
          მოთხვრილი კვართი მიეტანათ, რომელიც ეცვა გახმურეტს ბარუკის ლაშქარში,
          როცა ის, მედგარი 49 პარციფალი ვოლფგანგ ფონ ეშენბახი ბრძოლის შემდეგ,
          სიკვდილსაც გმირულად და ღირსეულად შეეგება. მან მოითხოვა შუბის ბუნიკიც,
          რომელმაც გახმურეტს სიცოცხლე მოუსწრაფა. ნინევიელ იპომიდონს, შურისძიებით
          ანთებულ ამ მამაცსა და წარჩინებულ ბაბილონელს მისთვის იმდენი დარტყმა
          მიეყენებინა, რომ კვართი ნაფლეთებად იყო ქცეული. ჰერცელოიდეს მისი
          შემოცმა სურდა, როგორც იქცეოდა ყოველთვის, როცა მისი ქმარი რაინდული
          შერკინებიდან შინ ბრუნდებოდა, მაგრამ მას კვართი ხელიდან გამოართვეს.
          სამეფოს წარჩინებულებმა შუბის ბუნიკი და ეს სისხლიანი კვართი ისეთი
          პატივით დაკრძალეს მონასტერში, გეგონება, თავად მიცვალებულს მარხავდნენ.
          გლოვამ მოიცვა გახმურეტის სამეფო. ამ ამბიდან თოთხმეტი დღის შემდეგ
          ჰერცელოიდემ ბავშვი გააჩინა. ის ბიჭი იყო და ისეთი ძლიერი აგებულებისა,
          რომ დედამისს მისი ქვეყნად მოვლინება კინაღამ სიცოცხლის ფასად დაუჯდა. აწ
          იწყება ნამდვილი მოთხრობა, რადგან ახლაღა დაიბადა ის, ვის
          თავგადასავალსაც მოგითხრობთ. აქამდე თქვენ მხოლოდ მამამისის ბედნიერებისა
          და უბედურების, ცხოვრებისა და სიკვდილის ამბებს ისმენდით. იცით, თუ
          საიდან წარმოდგება, ახლა კი შეიტყვეთ, თუ რისგან იფარავდნენ მას. საქმე
          ის იყო, რომ ის ბავშვობიდანვე განარიდეს ყოველგვარ რაინულ საქმეებსა და
          მათ ყოფა-ცხოვრებას. როცა დედოფალმა დაისვენა, შვილი ხელში აიყვანა და
          სეფექალებთან ერთად ფეხებშუა ასო შეუთვალიერა. ბიჭი უსაზღვრო სიყვარულითა
          და ალერსით გარემოცული იზრდებოდა, ვიდრე კაცობაში არ შედგა ფეხი. მერე კი
          მჭედელივით აყრევინებდა ხმალს ნაპერწკლებს მეტოქეთა მუზარადიდან, რამეთუ
          მის მკერდში ვაჟკაცური გული ძგერდა. დედოფალი მისი ალერსით ვერ ძღებოდა,
          წამდაუწუმ კოცნიდა და უმეორებდა: „ჩემო ძეო, ჩემო ძვირფასო, საყვარელო
          ძეო!“ და თავის მოვარდისფრო კერტს - ძუძუს თავს ვგულისხმობ - პირში
          უდებდა. ძიძასაც კალთაზე ჰყავდა გამობმული. დედოფალი, რომელსაც ქალების
          გარდა, ყველა გვერდიდან ჩამოეცილებინა, პატარას თავისი ძუძუთი კვებავდა.
          ზოგჯერ ეჩვენებოდა, რომ ისევ გახმურეტი მოემწყვდია მკლავებში. დედობრივ
          მოვალეობას არათუ ზერელედ, არამედ თავგამოდებით აღასრულებდა. ჰერცელოიდემ
          ჩაფიქრებით თქვა: „დიდმა დედოფალმა ძუძუ აწოვა იესოს, რომელიც განკაცდა,
          ჯვარზე მოწამეობრივი სიკვდილით აღესრულა და ამით ერთგულება დაგვიმტკიცა.
          ვისაც რისხვის მოთოკვა არ ძალუძს, ის განკითხვის დღეს შენდობას ვერ
          ეღირსება, რაგინდ წმინდა იყოს ან რაგინდ განიწმინდოს. ეს აშკარა
          ჭეშმარიტებაა.“ სევდის გუბეში ჩაძირულ ქვეყნის მბრძანებელს, თვალთაგან
          წვიმასავით წასკდა ცრემლი და ყრმას დაედინა. ის ბუნებით ნამდვილი ქალი
          იყო: მის ბაგეთ ხან ოხვრა 50 პარციფალი ვოლფგანგ ფონ ეშენბახი
          აღმოხდებოდა, ხან კი სიცილი; ხარობდა ვაჟის დაბადებით, მაგრამ მისი
          მხიარულება დარდის ნიაღვარს წაელეკა. თუ ვინმე ჩემზე უკეთ მიაგებს პატივს
          ქალბატონებს, ვერაფერს გავაწყობ. სიამოვნებით მოვისმენ იმას, რაც მათ
          ახარებთ. აი, ერთი რამ კი ხელს ამაღებინებს მათ ერთგულ მსახურებაზე.
          ყოველთვის მიახლდება ბრაზი მას შემდეგ, რაც ერთი დიაცის ღალატი ვიწვნიე.
          მე გახლავართ ვოლფრამ ფონ ეშენბახი და სახოტბო ხელოვნებაში რაღაც
          გამეგება, მაგრამ მე მარწუხიც ვარ, ერთი დიაცისადმი ბრაზი რომ ჩაუჭერია.
          ის ისე უსამართლოდ მომექცა, რომ მისდამი სიძულვილი ვერ მოვიშორე. და ამის
          გამო სხვა ქალებიც შევიძულე. აჰ, რატომ მომექცა ასე? თუმცაღა, მწყინს,
          რომ ვძულვარ, მაგრამ ეს მისი ქალური თავმოყვარეობის ბრალია; ვინაიდან
          ერთხელ მე ზღვარს გადავედი და ამით ჩემსავე თავს ვავნე. ასეთი რამ,
          ცხადია, მეორედ აღარ დამემართება. ოღონდ თქვენც ნუ შეუტევთ სულსწრაფად და
          ცხარედ ჩემს ციხესიმაგრეს, თორემ, მერწმუნეთ, არც მე დაგრჩებით ვალში!
          მათ ბუნებასა და ქცევას მე დიდად ვაფასებ. კეთილშობილ და სათნო
          ქალბატონთა სადიდებლად თავს არ დავზოგავ და ცხადია, მათ გულს არ ვატკენ.
          იმ კაცის ღირსება კი, რა თქმა უნდა, მოიკოჭლებს, ვინც ერთადერთი ქალის
          ტრფიალების გამო, სხვა კეთილშობილ ქალბატონებს უპატივცემულოდ
          მოიხსენიებს. ყველას, ვისაც სურს დაინახოს და მოისმინოს, თუ ვინ ვარ მე
          სინამდვილეში, პირდაპირ ვეტყვი: მე რაინდთა წრეს მივეკუთვნები,
          დაბადებითაც და აღზრდითაც. თუ რომელიმე ქალი ოდენ ჩემი პოეტური
          ოსტატობისთვის მომიძღვნის სიყვარულს და ჩემს რაინდულ სულსა და სიმამაცეს
          არაფრად ჩააგდებს, მის გონიერებაში ეჭვი შემეპარება. თუ მანდილოსნის
          ტრფიალებაზე ვდებ თავს, მან ჩემი ტრფობა იმით უნდა გაზომოს, თუ რამდენად
          ვდგავარ ფარითა და შუბით ამ ჯილდოს სამსახურში. მას მაღლა უჭირავს
          თამასა, ვინც სიყვარულის სახელით სჩადის რაინდულ საქმეთ. თხრობას რომ
          განვაგრძობ და მრავალ საოცრებას გიამბობთ, ქალბატონები ამას ოდენ
          თავშესაქცევ ამბად ნუ ჩათვლიან. ვისაც ნამდვილად სურს ჩემგან ამ ამბის
          მოსმენა, ვთხოვდი მათ, რომ ის არც „სასწავლო წიგნად“ მიიღონ. მე თავად
          არც კითხვა ვიცი და არც წერა. რა თქმა უნდა, ისინიც მრავლად არიან, ვინც
          თხზვას განათლებასა და სწავლულობას უდებს საფუძვლად. ამ ჩემს ამბავს კი
          განსწავლულობასთან საქმე არ აქვს. თუ ვინმე მას ამგვარ წიგნად მიიჩნევს,
          მირჩევნია, სველი ვიჯდე აბანოში, უპირსახოცოდ, და, უკაცრავად ვარ
          ქალბატონებთან, მხოლოდ ქისა მეჭიროს ხელში.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
