<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>წიგნი IV</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი IX</h1>
      </div>
      <div class="paragraph">
        <p>
          ამრიგად, პარციფალი გურნემანცისგან წამოვიდა. ახლა ის გარეგნობითაც და
          საქციელითაც ნამდვილი რაინდი იყო. მაგრამ მაინც დარდსა და მოუსვენრობას
          შეეპყრო. მანძილი ერთობ მოკლე ეჩვენებოდა, სივრცე - ერთობ ვიწრო,
          ამწვანებული მდელო და ყვავილები - ფერმკრთალი, თავისი წითელი აბჯარი კი -
          უფერული. მის გულს თვალი გადაეწონა. სიალალესა და ბავშვურ უმანკოებას
          გამოთხოვებოდა, გახმურეტისგან გადმოცემულ ბუნებას მისთვის მოსვენება
          დაეკარგა. თავს ძალას ატანდა, რომ მშვენიერ ლიასეზე ეფიქრა, ამ მომხიბლავ
          ასულზე, მუდამ კეთილგანწყობით რომ ეპყრობოდა, თუმცაღა, გული არ
          მიუძღვნია. უგუნებოდ და უმიზნოდ მიაჭენებდა ცხენს, ხან ოთხითა და ხანაც
          ჩორთით. განვლო უღრანი ტყე, სადაც არ გზის მაჩვენებელი შეხვედრია, არც
          თავშესაფარი და არც ეტლის ნაკვალევი. უგზო-უკვლოდ მიჭენაობდა უდაბურ
          ადგილებში, გადაიარა უცნობი მთები და უცხო ველები. მაგრამ, ერთი ანდაზისა
          არ იყოს: ვინც უაზროდ დაეხეტება, ის ნაჯახს პოულობს. ნიშანიც საკმარისად
          მიეცა ნაჯახის მოსამარჯვებლად, წაქცეულ ხეზე თუ მიდგებოდა საქმე. მაგრამ
          მას სისულეებისთვის გზიდან არ გადაუხვევია, სწორ გზას ადგა, ვიდრე
          გრაჰარციდან წამოსვლის დღესვე ბრობარცის სამეფოს თვალუწვდენელ
          მწვერვალებს არ მიადგა. უკვე საღამოს პირი იყო, როცა ერთი მოჩუხჩუხე
          მდინარე შეხვდა, შხულ-შხულით რომ ხტოდა ლოდიდან ლოდზე. მის დინებას
          ჩაუყვა და ქალაქ პელრაპაირეს მიადგა, რომელიც მეფე ტამპენტაირს თავისი
          ასულისთვის გადაეცა. მისი ქვეშევრდომები იმხანად დიდ გასაჭირში იყვნენ
          ჩავარდნილი. მდინარე ისე სწრაფად მიქროდა, მოზიდული მშვილდიდან ნატყორცნ,
          საგულდაგულოდ გამოთლილ, ფრთიან ისარს ჰგავდა. მდინარეზე ხის
          მოწნულძირიანი ხიდი იყო გადებული, იმ მაღლობთან რომ გადაჰყავდი, რომელზეც
          ქალაქი იყო შეფენილი, ხიდს ქვემოთ კი მდინარე პირდაპირ ზღვას ერთვოდა.
          ამდენად, პელრაპაირე კარგად იყო დაცული. ბავშვები რომ ქანაობენ
          საქანელაზე აქეთ-იქით, როცა ამგვარი გართობის ნებას რთავენ, ის უბაგირო
          ხიდიც აქეთ-იქით ქანაობდა, ოღონდ არა ყმაწვილთა გასახალისებლად. ხიდის
          გაღმა იდგა, სულ მცირე, სამოცი მუზარადიანი რაინდი. მათ ერთხმად
          შესძახეს: „შეჩერდი! უკან!“ და მუქარით მოიღერეს ხმალი, მიუხედავად
          იმისა, რომ სისუსტისაგან ფეხზე ძლივს იდგნენ. პარციფალი, რომელმაც ვრცელი
          ველი გადაკვეთა და ხიდთან მეფურად მიაგელვა ცხენი, მათ კლამიდე ეგონათ,
          რომლის იქ გამოჩენაც ჩვეულ ამბად ქცეოდათ. ამ ყვირილის გაგონებაზე, მისმა
          ცხენმა, მიუხედავად დეზის კვრისა, მონჯღრეულ ხიდზე ფეხი არ შედგა. მაგრამ
          პარციფალი, რომელსაც შიში არ ეკარებოდა, ჩამოქვეითდა, ცხენს აღვირში ხელი
          ჩაავლო და ამ მოქანავე ხიდზე შეაბიჯა. მხდალი ვერაფრით გაბედავდა ასეთ
          უთანასწორო ბრძოლაში ჩაბმას. მას ფხიზლად უნდა ედევნებინა თვალი 78
          პარციფალი ვოლფგანგ ფონ ეშენბახი მეტოქეთათვის და თანაც ყურადღება უნდა
          მიექცია, რომ ცხენი არ დამფრთხალიყო. მეორე მხარეს უცაბედად სიჩუმე
          ჩამოწვა. რაინდები, თავიანთი მუზარადებით, ფარებითა და ელვარე ხმლებით
          ქალაქში შეცვივდნენ და კარიბჭე ჩარაზეს, რადგან ეგონათ, რომ მას
          უზარმაზარი ლაშქარი მოსდევდა უკან. პარციფალმა გადაიარა ხიდი და ბრძოლის
          ველზე აღმოჩნდა, სადაც უამრავ რაინდს გაეწირა თავი რაინდული დიდების
          მოსაპოვებლად. მის წინ მაღალი, მდიდრული სასახლე აღმართულიყო, რომლის
          კარზეც მან რკინის რგოლი შენიშნა და მთელი ძალით დააკაკუნა. მაგრამ
          არავინ გამოპასუხებია, გარდა ერთი მშვენიერი ქალწულისა, რომელმაც
          სარკმლიდან გადმოხედა ქვემოთ მომლოდინე უშიშარ გმირს. სათნო მზეთუნახავმა
          შესძახა: „ჩემო ბატონო, სამტროდ თუ მოსულხარ, აქ არაფერი გესაქმებათ!
          უთქვენოდაც, ზღვიდან თუ ხმელეთიდან, საკმარისად გვიტევს გააფთრებული,
          საომრად შემართული ლაშქარი.“ მან უპასუხა: „კეთილშობილო ასულო, თქვენ
          წინაშეა რაინდი, რომელსაც სურს, დაგეხმაროთ. ჯილდოდ კი თქვენი
          კეთილგანწყობაც მეყოფა. თქვენს სამსახურში მიგულვეთ!“ ასული იმდენად
          გონიერი აღმოჩნდა, რომ მყისვე დედოფალთან მიირბინა და სთხოვა, შემოეშვათ
          რაინდი, მათ დიდ გასაჭირს ბოლო რომ მოღებოდა. როცა პარციფალი ქალაქში
          შევიდა, მარჯვნივ თუ მარცხნივ, ქუჩაში გამოფენილი უამრავი იარაღასხმული
          ადამიანი დაინახა. გრძელ რიგად გამწკრივებულიყვნენ მეშურდულეები და
          ფეხოსნები, რასაც ურიცხვი მშვილდოსანიც ემატებოდა. კიდევ დაინახა მამაც
          ჯარისკაცთა ლაშქარი, საუკეთესო მთელ ქვეყანაში. მათ ხელთ ეპყრათ გრძელი,
          მტკიცე და ბასრი მახვილები; თავიანთი მეთაურის ბრძანებისამებრ,
          შეგროვილიყვნენ ვაჭრებიც, შეიარაღებული ხელშუბებითა და კეტებით. ყველა
          მათგანი მჭლე და უღონო იყო. დედოფლის სარდალმა დიდი ძალიხმევით გაარღვია
          თავდასაცავად შეკრებილი ხალხის ტალღა და პარციფალი სასახლის ეზოში
          შეიყვანა. არსად უნახავს მას ამდენი კოშკურა დარბაზთა თავზე, ამდენი
          გამაგრებული ნაგებობა, თავდასაცავი თუ სამალავი კოშკი; ყოველი მხრიდან,
          ცხენითა თუ ფეხით, უწყვეტ ნაკადად მოედინებოდნენ რაინდები, რათა
          მისალმებოდნენ მას. მათ ჩანაცრულ, ტალახისფერ სახეს მწუხარების დაღი
          ესვა. ჩემი ბატონი, გრაფი ვორთჰეიმი დანამდვილებით არ მოინდომებდა იქ
          დაქირავებულ მხედრობას, რამეთუ ამგვარი სამსახური ბოლოს მოუღებდა.
          ქალაქის მაცხოვრებლებს საკვებიც გამოლეოდათ; შიმშილი მძვინვარებდა
          ქალაქში. არც ყველი იყო, არც ხორცი და აღარც პური. ასე რომ, კბილებშიც
          არაფერი ეჩხირებოდათ და წყლის სმის დროს ტუჩიდანაც არ რჩებოდა ცხიმის
          კვალი ფიალაზე. მუცელი ჩავარდნოდათ, თეძოები ამოჩროდათ, ხოლო კანი
          ნეკნებზე უნგრული ცხენივით 79 პარციფალი ვოლფგანგ ფონ ეშენბახი
          დანაოჭებოდათ. შიმშილისაგან გაძვალტყავებულიყვნენ. აგიზგიზებულ ნახშირზეც
          რომ დაგეგდო, ერთი წვეთი ცხიმიც კი არ გამოუვიდოდათ. მათი ამგვარი
          ბედკრული ყოფა კეთილშობილი გმირის, ბრანდიგანის მედიდური მეფის
          დამსახურება იყო. მათ სანანებლად გახდომოდათ, რომ კლამიდეს
          კონდვირამურსთან ნიშნობაზე უარი უთხრეს. ბოლომდე გამოცლილა ბოცები და
          კასრები - აღარ რაკრაკებს თაფლიანი ღვინო; აღარც ქადა შიშხინებს ერბოში;
          რა ხანია, ასეთი ხმები ყურთასმენას აღარ ატკბობს. თუმცაღა, ამის გამო
          მათი გაკიცხვა რომ მოვინდომო, შეშლილი უნდა ვიყო, რამეთუ იქ, სადაც
          ხშირად ჩამოვმხტარვარ ცხენიდან და სადაც იქაურობის ბატონ-პატრონი
          ვბრძანდები, ანუ ჩემს სახლზე, ჩემს სამკვიდრებელზე მოგახსენებთ, თაგვიც
          კი ვერ იხეირებს, რადგან ასაწაპნს ვერაფერს მონახავს; ან კი რას
          გადავმალავდი, როცა ისედაც არაფერი გამაჩნია! რა ძალიან ხშირად მიწევს
          მე, ვოლფრანგ ეშენბახს, მსგავსი რაღაცის დათმენა. მაგრამ, საკმარისია
          გოდება! მივყვეთ ჩვენს ამბავს. უსიხარულოდ და საშინელ გაჭირვებაში
          ცხოვრობდნენ პელრაპაირეს მკვიდრნი. მაგრამ ამ გაჭირვებამ ერთგულ გმირთა
          სიმამაცე კიდევ უფრო გააძლიერა, გამოაწრთო ისინი და მათში თანაგრძნობა
          გამოაღვიძა! რომ არა ყოვლისშემძლის შემწეობა, მათი დღეები დათვლილი
          იქნებოდა. მაშ, ისმინეთ და თანაუგრძნეთ ამ საბრალო ადამიანებს!
          ნირწამხდრნი მიესალმნენ ისინი თავიანთ ძლევამოსილ სტუმარს. დიდი პატივიც
          მიაგეს, რასაც ის არც მოელოდა ამ შავ დღეში ჩავარდნილთაგან. თავიანთი
          გაჭირვება ნამდვილად არაფრით აგრძნობინეს. მინდორში ხალიჩა დაუფინეს,
          ცაცხვის ქვეშ, რომელსაც ფართოდ გაეშალა ტოტები და იქაურობას ჩრდილს
          ჰფენდა. იქ ახსნა კარის პაჟმა საჭურველი. როცა მან წყაროზე ჟანგის კვალი
          ჩამოიბანა, სულ სხვაგვარი იერსახით წარდგა მასპინძელთა წინაშე. ისე
          ბრწყინავდა, რომ მზის ბრწყინვალებაც კი დაეჩრდილა; ბუნებრივია, ამ
          უცნობის კეთილშობილებაში ეჭვიც არავის შეუტანია. მოასხეს მოსასხამი,
          რომლის ბეწვიც იმ მუნდირისას ჰგავდა, გრაჰარცში რომ ეცვა. სიასამურის
          ბეწვს ჯერაც ახლად მონადირებული ცხოველის სუნი ასდიოდა. შემდეგ ჰკითხეს,
          ხომ არ ნებავდა დედოფალს, მათ მბრძანებელს სწვეოდა. გმირმა მიუგო, რომ
          დიდი სიამოვნებით ეახლებოდა და ასე აუყვნენ სასახლისკენ ამავალ მაღალ
          კიბეს. პარციფალმა ზემოთ თვალი მოჰკრა, სხივმოსილ, მშვენიერ სახეს,
          რომლის მომნუსხველმა სილამაზემაც თვალი მოსჭრა. ვიდრე მიესალმებოდა,
          პარციფალს მოეჩვენა, რომ დედოფალი მზეებრ ბრწყინავდა. დედოფალს მისი
          ბიძები, ჰერცოგი კიოტ კატალონიელი და ჰერცოგი მანფილიოტი მოუძღვოდნენ.
          მათ ხმალი უფლის სიყვარულის გამო ჩაეგოთ ქარქაშში. ამ კეთილშობილმა,
          დარბაისელმა, ჭაღარა თავადებმა თავაზიანად ჩამოაცილეს მათი 80 პარციფალი
          ვოლფგანგ ფონ ეშენბახი მბრძანებელი კიბის შუამდე. იქ დედოფალმა გმირს
          მისასალმებელი ამბორი უძღვნა და წითლად მოელვარე ტუჩთა წყვილი ერთმანეთს
          შეეხო. შემდეგ მან პარციფალს ხელი ჩასჭიდა და სასახლეში შეიყვანა. იქ ერთ
          დარბაზში დაბრძანდნენ. სეფექალსა თუ რაინდს, ყველას, ვინც იქ იჯდა თუ
          იდგა, ძალა მთლად გამოლეოდა. აღარაფერი ახარებდა დედოფალსა და მის
          ამალას. მიუხედავად ამისა, კონდვირამურსის ენით აღუწერელი სილამაზე ყველა
          ქალისას ჯაბნიდა, იაშუნტე იქნებოდა ეს, ენიტე, კუნევარე ლალანდელი, თუ
          ვინმე სხვა, საქვეყნოდ ცნობილი მზეთუნახავი; ყველა მათგანის და კიდევ
          ორივე იზოლდეს მშვენება ვერ მოვიდოდა მის ბრწყინვალე სილამაზესთან.
          გამარჯვებულის ჯილდო უეჭველად კონდვირამურსს ერგებოდა, რამეთუ მას, გარდა
          ამისა, იდეალური Beaucorps, გერმანულად „მშვენიერი სხეული“ ჰქონდა.
          კურთხეულმა ქალებმა შობეს ეს ორივე ქმნილება, ერთმანეთს გვერდს რომ
          უმშვენებდნენ. ქალები და კაცები თვალს ვერ სწყვეტდნენ ამ მომხიბლავ
          წყვილს. ასე რომ, პარციფალმა გულითადი მეგობრები შეიძინა. ახლა კი
          გეტყვით, თუ რა აზრები უტრიალებდა თავში პარციფალს: „შეხე, ლიასე იქაცაა
          და აქაც! უფალს სურს, დარდი განმიქარვოს. ჩემ თვალწინ ზის ლიასე,
          კეთილშობილი გურნემანცის ასული!“ არადა, ლიასეს სილამაზე არაფერი იყო ამ
          ქალწულის, ქვეყნის მბრძანებლის მომაჯადოებელ სიტურფესთან. ღმერთს ის
          უნაკლო არსებად გაეჩინა: დაცვარულ კოკობ ვარდს ჰგავდა, ბრწყინვალე
          სხივებს რომ განაფენს, ერთდროულად თეთრი და ალისფერი ნათებით, ასე რომ
          უჩქროლებდა გულს სტუმარს. პარციფალს ზედმეტი კითხვები არ დაუსვამს -
          გურნემანცს კარგად გაეწვრთნა თავისი შეგირდი სარაინდო ადათ-წესებში!
          მტკიცედ ჰქონდა გადაწყვეტილი, მკაცრად მიჰყოლოდა მიღებულ სწავლებას; ასე
          რომ, გვერდით მიუჯდა მშვენიერ დედოფალს და მის ბაგეს სიტყვაც არ
          დასცდენია. თუმცა, რა გასაკვირია, მანდილოსანთა საზოგადოებაში
          ენაწყლიანობა, მას კი არა, ხშირად ამ მხრივ ფრიად გამოცდილ მამაკაცებსაც
          უჭირთ. ამ დროს დედოფალი ფიქრობდა: „მე მგონი, არ მოვეწონე, ასე გამხდარი
          რომ ვარ. ანდა, შესაძლოა, სულ სხვა მიზეზის გამოც დუმდეს: ის ჩემი
          სტუმარია, მე კი მასპინძელი ვარ, ჰოდა, ალბათ მე მეკუთვნის ურთიერთობის
          წამოწყება. რაც აქ ვსხედვართ, მას მერე მეგობრულად მიმზერს. სურს, რომ
          ზრდილ ჭაბუკად წარმოაჩინოს თავი. მოკლედ, მე კარგა ხანს ვდუმვარ და დროა,
          ხმა ამოვიღო.“ და მან სტუმარს მიმართა: „ჩემო ბატონო, როგორც მასპინძელს,
          პირველი სიტყვის თქმა მე მმართებს; მე მისასალმებელი ამბორი გიძღვენით და
          თქვენც, როგორც ერთმა ჩემმა სეფექალმა მაუწყა, თქვენი სამსახური
          შემოგითავაზებიათ. ასეთი სტუმარი ჩვენ არასდროს გვყოლია, თუმცა ამას
          მთელი გულით ვნატრობდი. ბატონო ჩემო, აწ კი გკითხავთ, საიდან მოხვედით?“
          81 პარციფალი ვოლფგანგ ფონ ეშენბახი „მბრძანებელო, მე დღეს დილით დავტოვე
          თავადი, რომელიც ღრმა მწუხარებას შეუპყრია. ის უზომოდ ერთგული ადამიანია
          და მისი სახელია გურნემანც გრაჰარცელი. მისგან აქამდე მოსასვლელად მთელი
          დღე დამჭირდა.“ უთხრა სათნო ქალწულმა: „სხვას რომ ეთქვა, არ დავუჯერებდი,
          რომ ის ერთ დღეში შეძლებდა იმხელა მანძილის გავლას, რომელსაც ჩემი
          უსწრაფესი შიკრიკიც კი ორ დღეს მოუნდებოდა. მე ვიცნობ თქვენს მასპინძელს,
          რამეთუ მისი და დედაჩემი იყო; მისი ასულის სილამაზისთვის მწუხარებას ხომ
          არა დაუკლია რა? ჩვენ ცრემლთა ღვრაში და გლოვაში მრავალი დღე გვაქვს
          ერთად გატარებული. რადგან ასე ემადლიერებით ყოფილ მასპინძელს, დაე, ამ
          საღამომაც მოგანიჭოთ ის სიამოვნება, რა ხანია, აქ რომ არ გვღირსებია.
          ამით თქვენ მასაც გაუწევთ ერთგვარ სამსახურს. აწ კი ნება მიბოძეთ, ჩვენი
          უბედურების შესახებაც მოგახსენოთ; რამეთუ საშინელი გასაჭირში ვართ
          ჩავარდნილი.“ მაშინ სიტყვა აიღო მამამისის ძმამ კიოტმა: „მბრძანებელო, მე
          გამოგიგზავნით თორმეტ პურს, სამ შებოლილ ბეჭსა და ლორს, შვიდ თავ ყველს
          და ორ კასრ ღვინოს. ჩემი ძმაც რაღაცას დაუმატებს, რადგან აქ მართლაც დიდ
          გასაჭირია“. მანფილიოტმა დასძინა, დედოფალო, ერთ ამდენს მეც
          გამოვგზავნიო. ასულმა მთელი გულით გაიხარა და მათ დიდი მადლობა მოახსენა.
          ამის შემდეგ ისინი გამოემშვიდობნენ და გაქუსლეს მონადირის ქოხებისკენ,
          იქვე, შორიახლოს რომ მდებარეობდა. ორივე მოხუცი, ყოველგვარი იარაღის
          გარეშე, მიუვალ კდეებში დაბინავებულიყო, მტრის ჯარისთვის ხელმიუწვდომელ
          ადგილას. მალევე გამოჩნდა შიკრიკი შეპირებული ძღვენითურთ, ასე რომ,
          შიმშილით გასავათებულ ადამიანებს შეეძლოთ, რიგიანად დანაყრებულიყვნენ.
          იმხანად ციხესიმაგრის მობინადრეთ საკვები მთლად გამოლეოდათ და ბევრი
          მათგანი შიმშილითაც მომკვდარიყო. პარციფალის რჩევით პური, ხორცი, ყველი
          და ღვინო დაუძლურებულ ადამიანებს დაურიგეს, ასე რომ, დედოფალსა და
          პარციფალს მხოლოდ პურის ყუაღა ერგოთ, რომელიც ძმურად გაიყვეს. ამ საზრდომ
          სიკვდილის პირას მისული ადამიანები სიცოცხლისაკენ შემოაბრუნა.
          დარწმუნებით შემიძლია ვთქვა, რომ სტუმარს ფაფუკი ლოგინი გაუმზადეს.
          იმასაც ვიტყვი, რომ ლუკმა იმდენად მწირი იყო, რომ ციხესიმაგრის
          მობინადრეთ შევარდნის დასაგეშადაც არ ეყოფოდათ მუხლში ძალა; ყველა
          დათრგუნულ-დანძიმებული იყო, გარდა ჭაბუკური ძალებით აღსავსე პარციფალისა,
          რომელიც ამჟამად დასაძინებლად მიემართებოდა. ჩირაღდანი თუ უნათებდა გზას?
          ო, არა! ბევრად უკეთესი კელაპტარი ჰფენდა შუქს. ჩვენი მშვენიერი ჭაბუკი
          შებრძანდა ძვირფას, მეფურად გაწყობილ მოსასვენებელში, რომელსაც სიღარიბის
          ნიშანწყალი არ ეტყობოდა. საწოლის წინ 82 პარციფალი ვოლფგანგ ფონ ეშენბახი
          ხალიჩა ეფინა. პარციფალს თანმხლები რაინდები იქ დიდხანს არ დაუყოვნებია,
          მალევე დაითხოვა. როგორც კი პაჟებმა ფეხსაცმელი გააძვრეს, მყის ჩაეძინა,
          ვიდრე ცრემლის ნიაღვარმა არ გამოაღვიძა, ღრმა გულისტკივილს სხივმოსილი
          თვალებიდან რომ გადმოედინებინა. მინდა გიამბოთ, როგორ იყო ეს ამბავი,
          გაუგებრობის თავიდან ასაცილებლად: აქ საქმე ქალური ღირსების შელახვას
          როდი ეხება; რამეთუ ქალწული დედოფალი, ვიზედაც ახლა ვსაუბრობთ, ზნეკეთილი
          და მოკრძალებული არსება გახლდათ. მის უბედურებასა და მისთვის ძვირფასი
          ამდენი ახლობლის სიკვდილს ისე შეეძრა დედოფლის გული, რომ მას ძილი არ
          მიეკარა. ანუ, დედოფალს ეს იმ ტრფიალების გამო არ მოუმოქმედია, ქალწულს
          ქალად რომ აქცევს; ის თანადგომასა და რჩევას ეძებდა კარგი მეგობრისაგან.
          გარდა ამისა, საგანგებოდაც აღჭურვილიყო: თეთრი აბრეშუმის საღამური
          პერანგი ეცვა! რომელი ქალი იქნებოდა უკეთ აღჭურვილი მამაკაცთან
          შებრძოლებისას? სათნო ქალბატონს ზედ ხავერდის გრძელი მოსასხამი მოეხვია.
          დარდს წამოეგდო ფეხზე და ის დაატარებდა; ქალწულს სეფექალები და მოახლეები
          არ გაუღვიძებია, მარტოდმარტო გაუყვა გზას; ფრთხილად და უხმაუროდ შევიდა
          იმ ოთახშიც, სადაც პარციფალს ეძინა. ლოგინის წინ უამრავი სანთელი ენთო და
          იქაურობას დღესავით ანათებდა. კორდვირამურსი პირდაპირ საწოლისკენ
          გაემართა და მის წინ ხალიჩაზე მოიყარა მუხლი. ორივეს, ერთსაც და
          მეორესაც, ხორციელ სიყვარულზე როდი ეჭირა თვალი. აქ სულ სხვა რამეს
          ეხებოდა საქმე, რამეთუ ქალწული ბევრად მორცხვი გახლდათ საიმისოდ, რომ
          ამგვარ ნეტარებაზე ეოცნება. და რა ჰქნა პარციფალმა, ჩაიწვინა ის ლოგინში?
          ო, არა! მასაც ხომ არაფერი გაეგებოდა ამ ამბისა, და მერე, როცა მან
          გვერდით მაინც მიიწვინა დედოფალი, აძგერებულ გულთა მიუხედავად, ეს ისე
          მშვიდობიანად მოხდა, რომ მათი ნაკვთები ერთხორც არ ქცეულა; ეს აზრი
          თავშიდაც არ მოსვლიათ. ქალწული ისე ღრმად იყო დამწუხრებული, რომ
          პარციფალს ცრემლის წვიმა დაადინა. როცა ქვითინის ხმაზე გამოფხიზლებულმა
          ჭაბუკმა მის წინ ჩაჩოქილი დედოფალი იხილა, ამ ამბავმა ის ძალზე გაახარა
          და კიდეც შეაცბუნა. პარციფალი წამოდგა და დედოფალს უთხრა: „მბრძანებელო,
          რად მარცხვენთ? თქვენ მხოლოდ უფლის წინაშე გმართებთ მუხლის მოყრა!
          ჩამოჯექით ჩემს საწოლზე ანდა აქვე წამოწექით, ხოლო მე სხვა ადგილს
          მოვნახავ მოსასვენებლად.“ მან მიუგო: „თუ უპატიოდ არ მომექცევით და
          ვნებით შეპყრობილი თავს არ დამაცხრებით, ნება მიბოძეთ, გვერდით
          მოგიწვეთ.“ პარციფალმა პირობა მისცა და ისიც მყის შეუწვა ლოგინში.
          შუაღამე იდგა, მამალს ჯერ არ დაეყივლა. თუმცა საქათმეები ცარიელი იყო;
          შიმშილის გამო ყველა 83 პარციფალი ვოლფგანგ ფონ ეშენბახი ქათამი დაეკლათ.
          მწუხარე დედოფალმა ჰკითხა, მისი ჩივილის მოსმენას თუ ინებებდა. მან თქვა:
          „ვშიშობ, რომ ჩემი ნაამბობი ძილს გაგიფრთხობთ, რაც არ მსურს. მეფე
          კლამიდემ და მისმა სენეშალმა კინგრუნმა ჩემი ციხესიმაგრენი და მთელი
          ქვეყანა ააოხრეს, პელრაპაირეს გარდა. მამაჩემმა ტემპენტაირმა, ჩემდა
          სავალალოდ, საშინელ უბედურებაში ჩამაგდო! მე დიდი და ძლიერი ჯარი მყავდა,
          შედგენილი ჩემ ნათესავთაგან, თავადთაგან, ამალის წევრთაგან, მდიდრებისა
          თუ ღარიბებისგან; აწ კი თავდაცვითი ბრძოლების გამო თითქმის
          განახევრებულია. სასიხარულო აღარაფერი მაქვს! მირჩევნია, სიცოცხლეს
          გამოვეთხოვო, ვიდრე ჩემი ქალწულობა და საკუთარი თავი კლამიდეს ჩავაბარო
          და მისი ცოლი გავხდე. მან მომიკლა გულადი რაინდი შენტეფლური, ლიასეს ძმა.
          ეს ყვავილი მამაკაცური სიტურფისა, ყოველგვარი სიყალბისგან თავისუფალი
          იყო.“ ლიასეს ხსენებაზე, მისი სამსახურის მოსურნე ჩვენს პარციფალს
          მონატრების ტკივილი განუახლდა და მწუხარე ფიქრები მოეძალა. ჰკითხა
          დედოფალს: „მბრძანებელო, ნუთუ არავინ დაგხმარებიათ?“ „როგორ არა, ჩემო
          ბატონო, წინ ვერაფერი დაგვიდგებოდა, რომ არა სენეშალი კინგრუნი, რომელმაც
          ჩემს მრავალ რაინდს მოუსწრაფა სიცოცხლე ორთაბრძოლისას. ხვალ მორიგად
          გამოჩნდება იმ იმედით, რომ, ბოლოს და ბოლოს, მისი მბრძანებლის მკლავებში
          აღმოვჩნდები. თქვენ ნანახი გაქვთ ჩემი სასახლე, და თუ კლამიდე ძალით
          დამეუფლება, ამას სიკცდილი მიჯობს; ყველაზე მაღალი კოშკიდან გადავეშვები
          გალავნის თხრილში, რათა მან საბოლოო გამარჯვება ვერ იზეიმოს.“ პარციფალმა
          დაამშვიდა: „კინგრუნი იქნება ეს, ბრეტონელი თუ ვინმე გადამთიელი, ჩემი
          ძლიერი მუშტი ყველა მათგანისგან დაგიცავთ.“ ამასობაში ღამეც მიილია და
          გათენდა. კეთილშობილი ქალი წამოდგა, პარციფალს თავი მდაბლად დაუკრა და
          გულითადი მადლობა გადაუხადა. შემდეგ ფეხაკრეფით გამოვიდა მისი ოთახიდან,
          არავის რომ გაღვიძებოდა და შეენიშნა. თავად ძილი არ ეკარებოდა, ისედაც
          მზე უკვე ამოწვერილიყო და მის ბრწყინვალე სხივებს ღრუბელი გაერღვია.
          პარციფალს ზარების რეკვის ხმა შემოესმა. ქალაქის მოსახლეობა,
          რომლისთვისაც კლამიდეს ამხელა უბედურება დაეტეხა თავს, ტაძრებისა და
          ეკლესიებისკენ მიიჩქაროდა. პარციფალი ადგა. დედოფლის კარის ხუცესი უფლისა
          და თავისი მბრძანებლის სახელზე წირვას სწირავდა, და სტუმარიც დედოფლის
          ხილვით ტკბებოდა წირვის დასრულებამდე. ამის შემდეგ მან საჭურველი აისხა
          და შეიარაღდა. და როცა ის სრული საბრძოლო აღჭურვილობით წარდგა,
          თვალნათლივ გამოჩნდა მისი რაინდული ძალმოსილება. ამასობაში უამრავი ალმის
          ფრიალ- 84 პარციფალი ვოლფგანგ ფონ ეშენბახი ფრიალით კლამიდეს ლაშქარიც
          მოდგომოდა ქალაქს. როგორც ეს თავგადასავალი გადმოგვცემს, იზერტერიდან
          ლაშქარს ცხენზე ამხედრებული კინგრუნი მიუძღვოდაო წინ. ქალაქის
          კარიბჭესთან მას გახმურეტის ძე უცდიდა, რომელიც ქალაქის მობინადრებმა
          ლოცვა-კურთხევით გააცილეს. ეს მისი პირველი სერიოზული ორთაბრძოლა იყო.
          პარციფალი ისეთი ძალით ეკვეთა მეტოქეს, რომ შეტაკებისას ორივეს უნაგირის
          სალტეები დაუწყდა და ერთმაც და მეორემაც ცხენის უკან მოადინა ზღართანი.
          მყისვე მოახტნენ უნაგირს და ხმლები იშიშვლეს. კინგრუნი მკლავსა და
          მკერდში დაიჭრა და ამ ბრძოლაში გმირის სახელსაც გამოეთხოვა, რითაც თავი
          მოჰქონდა ამ დღემდე; მის მედიდურ სიამაყეს ბოლო მოეღო. მასზე ამბობდნენ,
          ისეთი ძალის პატრონია, ბრძოლის ველზე ერთდროულად ექვს რაინდს
          უმკლავდებაო. მაგრამ ახლა პარციფალმა თავისი მძლავრი მუშტით ისე მწარედ
          აზღვევინა, რომ სენეშალი კინგრუნი ქვა-ღორღით დამეწყრილს დაამსგავსა;
          მუზარადი ხმლით გაუჩეჩქვა, მიწაზე დასცა და მუხლი მკერდზე დააბჯინა.
          შეევედრა კინგრუნი, რაც ადრე არასდროს უქნია, მორჩილების აღთქმა დაუდო.
          პარციფალმა უარი უთხრა და მოსთხოვა, გურნემანცთან მისულიყო და მორჩილება
          მისთვის შეეფიცა. „არა, ბატონო, მიჯობს აქვე მომიღო ბოლო, რადგან მე
          მოვკალი მისი ვაჟი, შენტეფლური. მეტი რაღა გინდა. უფალმა სამარადისო
          დიდება გიბოძა, რადგან ჩემზე გამარჯვების ამბავს მუდამ მოჰყვებიან, ასე
          რომ, გაიხარე მოპოვებული დიდებით.“ უთხრა პარციფალმა: „სხვა არჩევანსაც
          მოგცემ. დედოფალს დაუდე მორჩილების აღთქმა, შენმა განრისხებულმა
          მბრძანებელმა ესოდენ მძიმე სატანჯველში რომ ჩააგდო!“ „ჩემი საქმე
          წასულია! ხმლით ისე ამკუწავენ, რომ მტვრის მარცვლად მაქცევენ, რადგან ამ
          ქალაქში უამრავ მამაცი მეომარს მოვუსწრაფე სიცოცხლე.“ „მაშ, ბრეტანში
          გასწიე და იმ ქალწულს შეჰფიცე მორჩილება, რომელსაც ჩემ გამო, სრულებით
          უსამართლოდ, დიდი ტკივილის გადაიტანა. უთხარი, რომ რაც არ უნდა
          შემემთხვეს, ყველაზე მეტად ის ამბავი გამახარებს, როცა შუბით შევანგრევ
          ერთ ფარს და მის გამო შურს ვიძიებ. მოახსენე ართურს, მის მეუღლეს და მთელ
          მათ ამალას, რომ მათ სამსახურში ვდგავარ. ისიც უთხარი, რომ ვერ მივალ
          მათთან, სანამ იმ სირცხვილს არ ჩამოვირეცხავ, რომელიც მე და ერთმა ასულმა
          ვიწვნიეთ, რომელმაც ჩემ დანახვაზე გაიცინა და ამით დიდ უბედურებას
          გადაეყარა. ის ასული კი დაარწმუნე, რომ მე მისი ერთგული მსახური ვარ და
          მზად ვარ, მუდამ ვემსახურო.“ 85 პარციფალი ვოლფგანგ ფონ ეშენბახი ამჯერად
          კინგრუნმა მიიღო მისი წინადადება და ეს ორი გმირი ერთმანეთს დაშორდა.
          პარციფალი, ციხესიმაგრის ბინადართა ფალავანი, ქალაქში დაბრუნდა, სადაც
          მისი ცხენისთვის აღვირში ჩაევლოთ ხელი და მის გამოჩენას ელოდნენ. ქალაქის
          დამცველები დარწმუნდნენ, რომ მას ქალაქი გაეთავისუფლებინა, რადგან მათ
          კინგრუნის მარცხი კი დაინახეს, მაგრამ თვალს არ უჯერებდნენ. პარციფალს
          დედოფლისკენ გაუძღვნენ; მანაც ხელი გადახვია, ლამის გულში ჩაიკრა და
          შესძახა: „არასდროს გავხდები სხვა კაცის მეუღლე, გარდა იმისა, რომელიც
          ახლა მკლავებში მყავს მომწყვდეული!“ და აღელვებით დაეხმარა მას
          საჭურველის ახსნაში. გადატანილი მძიმე ბრძოლის შემდეგ მხოლოდ მწირი
          ვახშმით გაუმასპინძლდნენ, თუმცაღა მაცხოვრებლები მიდიოდნენ მასთან,
          პატივს მიაგებდნენ და სთხოვდნენ, რომ მათი მბრძანებელი გამხდარიყო.
          დედოფალმაც შესთავაზა თავისი ხელი, ვინაიდან კინგრუნთან ბრძოლაში მას
          ასეთი სახელი და დიდება მოეპოვებინა. ამ დროს გალავანს მიღმა ორი
          ყავისფერი იალქანი შენიშნეს, რომელსაც ძლიერი ქარი ქალაქის
          ნავსადგურისკენ მოაქანებდა. ხომალდებს მოჰქონდათ ტვირთი, ქალაქის
          მაცხოვრებლებს ძალზე რომ გაახარებდა. და ეს ტვირთი შედგებოდა - დიდება
          ყოვლისმცოდნე უფალს! - მხოლოდ და მხოლოდ საკვებისაგან! დამშეული ბრბო
          კბილების კაწკაწით მიაწყდა ხომალდებს საძარცვავად. ეს ჩამომხმარი,
          გაძვალტყავებული ადამიანები, წელზე აკრული მუცლით, უწონობისგან ისე
          მიქროდნენ, როგორც ფოთლები მიფრიალებს ქარში. მაგრამ დედოფლის სარდალმა
          ხომელდებს დაცვა დაუყენა და ყველას სიკვდილით დაემუქრა, ვინც იქ რამეს
          ხელს დააკარებდა. შემდეგ ვაჭრები, ამ ხომალდებს რომ ჩამოჰყოლოდნენ,
          ქალაქში შეიყვანა და თავის ახალ მბრძანებელს წარუდგინა. პარციფალმა
          ბრძანა, რომ საქონელში ორმაგი ფასი გადაეხადათ. თუმცაღა, ეს თავად
          ვაჭრებსაც კი ზედმეტ გულუხვობად ეჩვენათ, ის თავის სიტყვას არ გადავიდა.
          ასე რომ, ქალაქის ბინადართა ოჯახებში ისევ ჩამოწვეთა მწვადიდან ცხიმმა
          გავარვარებულ ნაკვერჩხალზე. ნეტავ მეც იქ მემსახურა ჯარისკაცად, რამეთუ
          საჭმელი თავზესაყრელად ჰქონდათ, ხოლო ღვინო იმდენი, რომ ლუდს აღარავინ
          კადრულობდა. ახლა კი მოგახსენებთ, როგორ მოიქცა პარციფალი ამ ვითარებაში.
          მან საკუთარი ხელით აწონა საკვები და მცირე ულუფებად დაურიგა კარის
          დიდგვაროვნებს, ცარიელი კუჭები რომ არ გადატვირთოდათ. რადგან მათ საკვები
          ასე მოზომილად გაუნაწილა, კარგადაც შეერგოთ. მხოლოდ საღამოს დართო მათ
          ნება შორსმჭვრეტელმა და ზნეკეთილმა პარციფალმა, მეორედაც წაეხემსათ. 86
          პარციფალი ვოლფგანგ ფონ ეშენბახი ჰკითხეს მას და დედოფალს, გაეშალათ თუ
          არა საქორწინო სარეცელი და მათ ერთხმად მიუგეს, დიახო. მაგრამ ისე
          მოკრძალებით დაწვა მის გვერდით, რომ დღესდღეობით ბევრი დიაცი ასეთი კაცით
          ფრიად უკმაყოფილო დარჩებოდა. ჰაი - ჰაი, რომ, დღეს მხოლოდ
          პრანჭვა-გრეხაზე უჭირავთ თვალი და ზრდილობა სულ დაივიწყეს. უცნობებთან
          უმწიკვლოდ მოაქვთ თავი, მაგრამ ამ პირმოთნეობითა და სიყალბით ოდენ
          თავიანთ ნამდვილ ბუნებას ამჟღავნებენ. გამომწვევი ქცევით აწამებენ
          სატრფოს. ერთგული, პატიოსანი მამაკაცი, რომელსაც ზომიერების დაცვა
          ჩვევია, ძალზე წინდახედულია თავის გულისსწორთან. ფიქრობს - და სავსებით
          სამართლიანადაც -: „მე ამ ქალს წლიდან წლამდე იმ იმედით ვემსახურებოდი,
          რომ მისგან ტრფობა მიმეღო ჯილდოდ. მან ნატვრა ამიხდინა: აწ მე მის
          გვერდით ვწევარ. უწინ იმითაც კმაყოფილი ვიქნებოდი, მისი სამოსის კალთას
          რომ შევხებოდი. და თუ ახლა სიხარბეს გამოვიჩენ, ეს უკადრისი და არასწორი
          საქციელი იქნება. მისი ღირსება რად უნდა შევლახო ანდა თავი რად უნდა
          შევირცხვინო? ძილის წინ კეთილშობილ ქალბატონთან საუბრით უნდა შეიქციოს
          კაცმა თავი!“ ასეთ ფიქრებს შეეპყრო ჩვენი ვალოისელი ჭაბუკი, წითელ
          რაინდად წოდებული, რომელიც კმაყოფილი იწვა დედოფლის გვერდით ისე მშვიდად,
          რომ მას არც კი შეხებია; ხოლო ქალი მის ცოლობას ეშურებოდა. დილა რომ
          გათენდა, ქალწულმა მეუღლემ ქმრისადმი სიყვარულის ნიშნად, თავზე მანდილი
          შემოიხვია და სატრფოს მთელი თავისი სამეფო ჩააბარა, ყველა
          ციხესიმაგრითურთ და ქალაქითურთ. ორი დღე და სამი ღამე ცხოვრობდნენ ასე
          ერთსულ და თავიანთი სიყვარულით ტკბებოდნენ. პარციფალს ხშირად ახსენდებოდა
          დედის დარიგება, ქალი მაგრად ჩაიხუტე გულშიო, გურნემანციც ხომ
          მოძღვრავდა, ქალი და კაცი განუყოფელი ერთიანობააო. ჰოდა, ბოლოს და ბოლოს,
          მკლავები და ფეხები ერთმანეთს გადააჭდეს; არ ვიცი, სათქმელია თუ არა, ამ
          სიახლოვემ მას ნეტარება მოჰგვარა, და ორივე შეუდგა იმ ადათ-წესში
          გაწაფვას, რომელიც ძველია და მარად ახალი. მათ ეს სიამოვნებას ჰგვრიდა და
          ტკივილს არ აყენებდა. აწ კი ისმინეთ: კლამიდეს, რომელიც პელრაპაირეს
          უზარმაზარი ლაშქრით უახლოვდებოდა, ცუდმა უწყებამ თავზარი დასცა. პაჟმა,
          ისე გაქაფული რომ მოაჭენებდა ცხენს, რომ მისი ორივე ფერდი
          დაესისხლიანებინა, მოახსენა: „ბრძოლის ველზე პელრაპაირეს შემოგარენში
          ცხარე ბრძოლა გაიმართა! სენეშალი და ჯარის მხედართმთავარი კინგრუნი ერთმა
          რაინდმა დაამარცხა და ახლა ის ბრეტონში, ართურთან მიემართება. მის ბოლო
          ბრძანებას დამორჩილებული ჯარი უმოქმედოდ დგას ქალაქის წინ. პელრაპაირე
          კარგად არის აღიჭურვილი თავდასაცავად. ქალაქს ერთი კეთილშობილი, ბრძოლის
          ჟინით ანთებული რაინდი სწვევია. ჯარისკაცები 87 პარციფალი ვოლფგანგ ფონ
          ეშენბახი ამბობენ, რომ დედოფალს მეფე ართურის მრგვალი მაგიდიდან ითერ
          კუკუმერლანდელი მოუწვევიაო, რადგან ორთაბრძოლისას მისი უძლეველი
          იარაღისთვის მოუკრავთ თვალი.“ მეფემ პაჟს უთხრა: კონდვირამურსი ჩემი
          გახდება! იგიცა და მისი ქვეყანაც! ჩემმა სენეშალმა აღმითქვა, რომ ალყაში
          მოქცეული ქალაქის მოსახლეობას შიმშილი გაანადგურებდა და დედოფალი თავის
          გულსა და სიყვარულს მე მომიძღვნიდა.“ ასე რომ, პაჟმა ამ უწყებისთვის
          წყრომა დაიმსახურა, ხოლო მეფემ, თავისი ჯარითურთ, წარბშეუხრელად განაგრძო
          სვლა ქალაქისაკენ. ამ დროს ცხენი მოაგელვა ერთმა რაინდმა და მეფეს იგივე
          რამ მოახსენა. ახლა კი ჩაუცხრა კლამიდეს რაინდული საბრძოლო შემართება და
          რწმენა შეერყა საკუთარ გამარჯვებაში. ამ ცნობამ ის ძალზე შეაშფოთა. მისი
          ამალიდან ერთმა თავადმა უთხრა მეფეს: „კინგრუნი მხოლოდ საკუთარი
          თავისთვის იბრძოდა და არა ჩვენთვის! მისი მარცხის გამო ამ ორმა ლაშქარმა,
          ამან და ქალაქის წინ დაბანაკებულმა, ხელი არ უნდა ჩაიქნიოს.“ მან სთხოვა
          მეფეს, გამხნევებულიყო. „ჩვენ ამ საქმეს შემოვაბრუნებთ! ისინი თუ
          თავდაცვას ეშურებიან, ჩვენ ხშირ- ხშირად დავაცხრებით თავს მანამ, სანამ
          არ გატყდებიან. შეაგულიანეთ თქვენი ამალის წევრები და ნათესავები და
          ორივე ჯარით შეუტიეთ ქალაქს! ჩვენ, მხედრები ფერდობიდან მივადგებით
          ქალაქს, მის კარიბჭეს კი ფეხოსნები შეუტევენ. მათ სიხარულს დიდი დღე არ
          უწერია.“ ეს ურჩია გალოგანდერმა, კიპონის ჰერცოგმა. და მართლაც, მან
          ქალაქს დიდი საფრთხე შეუქმნა, მაგრამ საბოლოოდ ქალაქის დამცველთა ხელით
          გამოესალმა სიცოცხლეს. იგივე ბედი ეწია ნარანტის გრაფს, უკერლანდის
          მთავარსა და მრავალ დაქირავებულ ჯარისკაცს, რომელთა ცხედრებიც გამოიტანეს
          ბრძოლის ველიდან. აწ კი ისმინეთ, თუ როგორ დაიცვა თავი მეორე ბანაკმა:
          მათ ხის ბოძებისაგან მაღალი მესერი აღმართეს, რომელსაც აყოლებაზე მტკიცე
          წვეტები მიუმაგრეს და ამით თავდამსხმელებს შავი დღე დააწიეს. ამას მანამ
          მოაბეს თავი, სანამ კინგრუნის მარცხით გაგულისებული კლამიდე თავდასხმაზე
          გადავიდოდა. გარდა ამისა, სათადარიგო გემებზე „ბერძნული“ (წარმართული)
          ცეცხლი გააჩაღეს და ასე გაანადგურეს საალყო მანქანები. მესერზე
          გადასასვლელი ხის ხარიხები, ქვის სატყორცნი დანადგარები, გისოსები და
          ტარანები - ყველაფერი ცეცხლმა დანთქა. ამასობაში კინგრუნმა ბრეტანში
          ჩააღწია და ის მეფე ართურს ბრიცილიანის ტყეში, მონადირის კოშკ კარმინალში
          ეახლა. მისი ამალის წევრებს მოახსენა, რომ ის პარციფალს შეეპყრო და აქ
          გამოეგზავნა, რათა ქალბატონ კუნევარე ლალანდელის მორჩილების აღთქმა
          დაედო. ქალწულს გაუხარდა და გაუკვირდა კიდეც, რომ წითელ რაინდს მისი
          სატკივარი გულთან ახლოს მიეტანა. ახალი ამბავი მალე 88 პარციფალი
          ვოლფგანგ ფონ ეშენბახი ყველგან გავრცელდა და ეს დამარცხებული კეთილშობილი
          კაცი ბოლოს მეფესაც მიჰგვარეს. მან უამბო მეფესა და მის ამალას, რაც თავს
          გადახდომოდა. კეიე შეცბა, სახე კიბორჩხალასავით გაუწითლდა და კბილებში
          გამოცრა: „აჰა, შენ ბრძანდები კინგრუნი? მრავალი ბრეტონელი გყავს
          დამარცხებული, კლამიდეს სენეშალო! მართალია შენი მძლეველი ულმობელი
          ყოფილა, მაგრამ შენი ხელობა აქ დიდად წაგადგება. ჩვენ სამზარეულოები
          გვაქვს, მე აქ, შენ კი ბრანდიგანში. ასე რომ, დამეხმარე, ქალბატონ
          კუნევარეს გამოსასყიდად ფუნთუშა შევაძლიოთ!“ სხვა გამოსასყიდი მან ვერ
          მოიფიქრა. კმარა. აწ ისევ პელრაპაირესა და ჩვენს შეწყვეტილ ამბავს
          დავუბრუნდათ. ამასობაში კლამიდე ქალაქს მიდგომოდა და საშინელი შეტევა
          წამოეწყო. ქალაქელები მამაცურად იცავდნენ თავს. გამარჯვების რწმენითა და
          განახლებული საბრძოლო სულისკვეთებით ფრთაშესხმული გმირები ისე გააფთრებით
          იბრძოდნენ, რომ შეტევა მოგერიებულ იქნა. მათ კარიბჭეც კი გახსნეს და იქით
          გადავიდნენ შეტევაზე; ჯარს სათავეში მოქცეოდა მათი მბრძანებელი,
          პარციფალი და ის მიუძღვოდა სალაშქროდ. მძლავრად იქნევდა ხელს, წკრიალი
          გაუდიოდა მის ხმალს, როცა მტკიცედ ნაწრთობ მუზარადს ხვდებოდა და ყველა
          რაინდი, რომელიც მან ძირს დასცა, შავ დღეში იყო ჩავარდნილი. შურისძიებით
          ანთებული ქალაქელები წაქცეულებს მახვილს არჭობდნენ ჯაჭვის პერანგის
          ნარღვევებში, ვიდრე პარციფალმა არ აღკვეთა ეს. როცა ნახეს, რომ ამგვარი
          საქციელი მბრძანებელს აღაშფოთებდა, ბრძოლის დამთავრებამდე ოცი შეპყრობილი
          რაინდი ცოცხალი გამოიყვანეს ბრძოლის ველიდან. პარციფალმა შენიშნა, რომ
          კლამიდემ, თავისი მხედრიონით, კარიბჭის წინ ხელჩართული ბრძოლა მიატოვა და
          ქალაქის სხვა მხარეს გადაინაცვლა. გულადი ჭაბუკი ცხენს მოახტა და უცნობი
          და გაუკვალავი ბილიკებით გაქუსლა. მტრის ჯარს უკნიდან შემოუარა და მეფეს
          ზურგიდან დაეცა. დახეთ ერთი, როგორ გადაუხადეს კლამიდეს დაქირავებულ
          მეომრებს! ქალაქელები ისე გაშმაგებით იბრძოდნენ, ისეთი ძალით იქნევდნენ
          ხმალს, რომ სულ ნაფოტებად აქციეს დაქირავებულთა ფარები. პარციფალის ფარიც
          დაპატარავდა ამდენი ხმლის რტყმისა და შუბის სროლისგან. მისი მტრებიც კი
          ვერ მალავდნენ აღტაცებას მისი გამბედაობისა და საბრძოლო შემართების გამო.
          გალოგანდრე, რომელსაც ალამი ეპყრა ხელთ და გამუდმებით აგულიანებდა ჯარს,
          მეფის გვერდით სასიკვდილოდ დაჭრილი დაეცა. და როდესაც თავად კლამიდესაც
          დაემუქრა საფრთხე, ის და მისიანები შიშმა შეიპყრო. კლამიდემ ბრძოლა
          შეწყიტა, ხოლო ქალაქელებმა გამარჯვება იზეიმეს და დიდებაც მოიპოვეს. 89
          პარციფალი ვოლფგანგ ფონ ეშენბახი სამი დღის განმავლობაში პარციფალმა, ამ
          კეთილშობილმა გმირმა, გულუხვად უმასპინძლა შეპყრობილთ. ამასობაში მტრის
          ლაშქარში უიმედობამ დაისადგურა. სამი დღის შემდეგ ქვეყნის ზნეკეთილმა და
          გონიერმა ახალგაზრდა მბრძანებელმა შეპყრობილთ მორჩილების ფიცი დაადებინა
          და უთხრა: „უშიშარო ვაჟკაცებო! აღმითქვით, რომ დაძახებისთანავე აქ
          გაჩნდებით!“ შემდეგ დაუბრუნა აღჭურვილობა და თავიანთ ჯარში მიავლინა.
          თუმცაღა მათ სახე ღვინისაგან აჭარხლებოდათ, მეომრებმა შეწუხებით უთხრეს:
          თქვე საწყლებო, როგორ დამშეულხართო. შეპყრობილთაგან ერთ-ერთმა რაინდმა
          მიუგო: ჩვენ გამო ნუ სწუხხართ! ქალაქში იმდენი საჭმელ-სასმელია, რომ
          მაცხოვრებლებს საკუთარი თავისა და ასევე თქვენი გამოკვებაც მთელი წელი არ
          გაუჭირდებათ, თუ ამდენ ხანს მოინდომებთ აქ დარჩენას. ამასთან, დედოფალსაც
          ჩინებული მეუღლე ჰყოლია, რაინდად ნაკურთხი. ეტყობა, უწარჩინებულესი
          გვარიდან წარმოდგება და, ამასთანავე, ჭეშმარიტი განსახიერებაა რაინდული
          პატიოსნებისა.“ როცა კლამიდემ ეს მოისმინა, ფუჭად გაწეული ძალისხმევის
          გამო ძალზე დადარდიანდა. ქალაქში ელჩობა მიავლინა შემდეგი განცხადებით:
          „ორთაბრძოლაში ვიწვევ მას, ვინც მხარი დაუჭირა დედოფალს! რაღა თქმა უნდა,
          თუ გაბედავს, შემებრძოლოს და თუ დედოფალიც თანახმაა, რომ მან დაიცვას
          ისიცა და მისი ქვეყანაც ჩემი თავდასხმისაგან! მხოლოდ ამ პირობით
          ჩამოვარდება ზავი ამ ორ ლაშქარს შორის!“ რადგან ეს უწყება საომარ
          გამოწვევას ნიშნავდა, პარციფალმა გულით გაიხარა. უშიშარმა ჭაბუკმა მიუგო:
          „პატიოსან სიტყვას ვიძლევი, რომ ჩვენი ლაშქრიდან კაციშვილი არ
          დამეხმარება, როგორც არ უნდა გამიჭირდეს.“ ასე რომ, გადაწყდა: ორივე ჯარს
          იარაღი უნდა დაეყარა და მხოლოდ მედგარი პარციფალი და კლამიდე უნდა
          აღჭურვილიყვნენ. ბრანდიგანის მეფე მოახტა ჯავშნით შემოსილ კასტილიურ
          ბედაურს, რომელსაც გუვერიორცი ერქვა. ეს ცხენი, სხვა მრავალ საჩუქართან
          ერთად, კლამიდეს მისმა ბიძაშვილმა გრიგორცმა, იპოტენის მეფემ
          გამოუგზავნა; ეს საჩუქრები ჩრდილოეთიდან, უკერზეეს გავლით, ნარანტის
          გრაფმა ჩამოიტანა, ათასი შეიარაღებული ფეხოსნის თანხლებით, რომელთაც
          მხოლოდ ფარი არ ეკეთათ. თუ ამ მოთხრობას დავუჯერებთ, მათ ორი წლის
          ჯამაგირი წინასწარ ჰქონიათ აღებული. გარდა ამისა, გრიგორცს თავისი
          ბიძაშვილისთვის ხუთასი ნაცადი, თავიდან ბოლომდე აღჭურვილი და ბრძოლის
          ჟინით ანთებული რაინდიც მიუშველებია, კლამიდეს არმიის გასაძლიერებლად,
          რათა მათ პელრაპაირი ზღვიდანაც და ხმელეთიდანაც მოექციათ ალყაში, ასე რომ
          ქალაქის მაცხოვრებლებს მართლაც დიდი განსაცდელისთვის გაეძლოთ. 90
          პარციფალი ვოლფგანგ ფონ ეშენბახი პარციფალიც მივიდა ბრძოლის ველზე, სადაც
          გადამწყვეტი ბრძოლა უნდა გამართულიყო და სადაც უფლის განსასჯელი იყო,
          მეფე ტამპენტაირესის ასულს ნამდვილად იმსახურებდა თუ არა. წელგამართული
          მიჭენაობდა ჩორთით, არენასთან მისვლამდე ცხენისთვის დეზიც არ უკრავს. ამ
          ბრძოლისთვის ცხენიც საუკეთესოდ აღეკაზმათ. ჯავშანზე წითელი ხავერდის
          ქსოვილი გადაეფარებინათ. პარციფალს ელვარე წითელი ფარი ეკეთა და მუნდირიც
          ამავე ფერისა ჰქონდა. ბრძოლა კლამიდემ დაიწყო, რომელიც მოკლე, უხეში
          შუბით შეიარაღებულიყო, რომლითაც მეტოქის ცხენიდან გადმოგდებას ლამობდა.
          ის დიდი მანძილიდან გამოქანდა. გაქაფული მოქროდა მისი ცხენი, გუვერიორცი;
          და ამ ორ პირშიშველა ჭაბუკს შორის ცხარე ბრძოლა გაჩაღდა, საბრძოლო
          ოსტატობის ყველა წესის დაცვით. კაცსა თუ ცხოველს ასე გააფთრებით არასდროს
          უბრძოლია. ცხენები დაძაბულობისაგან ოფლში გაღვრილიყვნენ, რაინდები
          შეუსვენებლივ იბრძოდნენ, ვიდრე ცხოველებს მთლიანად არ გაუწყდათ ქანცი და
          ბოლოს ორივემ თავისი მხედარი ძირს ჩამოაგდო. ახლა ამ ორმა მხედარმა იხილა
          ცეცხლოვანი ნაპერწკლები მეტოქის მუზარადზე. წამითაც არ შეუსვენიათ,
          ერთმანეთს სულის მოთქმის საშუალებას არ აძლევდნენ. ფარები დაილეწა და
          ნამსხვრევები ბუმბულივით დაბზრიალდა ჰაერში. მიუხედავად ამისა,
          გახმურეტის ძეს დაღლა ოდნავადაც არ დატყობია; ამ დროს კლამიდეს მოეჩვენა,
          რომ ქალაქელებს ზავი დაერღვიათ და ქვის სატყორცნებით მისთვის ქვები
          დაეშინათ. მოსთხოვა მეტოქეს, მოცემული პატიოსანი სიტყვა გაეხსენებინა და
          თავისიანებისთვის ქვის სროლა აეკრძალა. ხმლის ყუის მძლავრი დარტყმით
          პარციფალს ისე მოესროლა ის ძირს, რომ ეგონა, ლოდი მოხვედროდა. ქვეყნის
          მბრძანებელმა მიუგო: „ვფიცავ ჩემს პატიოსნებას, შენ ქვა არ მოგხვედრია!
          თუ ხელს გამომიწვდი, გარწმუნებ, მკერზე, თავში თუ მხარში ერთი ქვაც აღარ
          მოგხვდება.“ კლამიდეს დაღლა მორეოდა, მაგრამ ბრძოლა მაინც კარგა ხანს
          გაგრძელდა, უპირატესობა ხან ერთის მხარეს იყო, ხან მეორის. ბოლოს და
          ბოლოს, კლამიდე დანებდა, პარციფალმა ხმალი მოუქნია და ისეთი ძალით
          დაანარცხა ძირს, რომ კლამიდეს ყურებიდან და ცხვირიდან სისხლი წასკდა და
          მწვანე მდელო წითლად შეიღება. პარციფალმა განკვეთა მისი მუზარადი და
          ჯაჭვის პერანგი და დამარცხებული, რომელიც ენაჩავარდნილი იჯდა მიწაზე,
          მორჩილად ელოდა სასიკვდილო დარტყმას. გამარჯვებულმა შესძახა: „ამიერიდან
          ვეღარასოდეს დაემუქრები ჩემს მეუღლეს! აწ იცოდე, რა არის სიკვდილი!“
          „შეჩერდი, კეთილშობილო, მამაცო გმირო! შენ მე მძლიე და ამით შენდამი
          პატივისცემა გამიასკეცდა! ნუთუ არ გინდა, შენი დიდება უფრო გაამრავლო? მე
          უბედურმა კონდვირამურსი სამუდამოდ დავკარგე და შენ, ბედნიერი, 91
          პარციფალი ვოლფგანგ ფონ ეშენბახი გამარჯვებულად იწოდები. შენ გაათვისუფლე
          შენი ქვეყანა! ზემოთ ამოწეული ცარიელი გემივით დაკარგა წონა მთელმა ჩემმა
          ძლიერებამ. გულში სიხარულის სხივი ჩამიქრა. რაში გარგია ჩემი სიკვდილი?
          განა საკმარისი არ არის ის სირცხვილი, რომელსაც ვერც მე და ვერც მთელი
          ჩემი მოდგმა ჩამოირეცხავს? შენ გამარჯვება და დიდება მოიპოვე! შენ მე
          მეტად ვეღარ მომკლავ, რადგან ისედაც ცოცხალი ლეში ვარ: დავკარგე ქალი,
          რომელმაც ჩემი გული და გონება დაიპყრო და რომელსაც ჩემი არასდროს
          შეუსმენია. ისიცა და მისი ქვეყანაც მე უბედურმა შენ უნდა დაგითმო!“ ამ
          დროს გამარჯვებულს გაახსენდა გურნემანცის შეგონება, ძლიერ და გულად
          მამაკაცს, დიახაც, შვენის გულმოწყალებაო და მან კლამიდეს უთხრა: მაშ,
          წადი და ლიასეს მამას მორჩილება აღუთქვი!“ „ოღონდ ეგ არა, ბატონო! მე
          მისი ვაჟი მოვკალი და ამით მას უზომოდ ვატკინე გული. ამას ნუ ითხოვ
          ჩემგან! მე შენტეფლურს კონდვირამურის გამო შევებრძოლე და ის უთუოდ
          მომკლავდა, ჩემს სენეშალს რომ არ მოესწრო. გურნემანც გრაჰარცელმა თავისი
          ძე დიდი ჯარით გაგზავნა ბრობარცში. მას თან ახლდა ჯავშნიან ცხენზე
          ამხედრებული ცხრაასი ბრძოლაში ნაცადი რაინდი და ათასხუთასი შეიარაღებული
          ფეხოსანი, რომელთაც მხოლოდ ფარი აკლდათ. ისინი კარგად იბრძოდნენ და მეც
          შავ დღეში ჩამაგდეს, მაგრამ ყველა ბრძოლის ველზე დაეცა. ეს ომი მე ძალზე
          ძვირად დამიჯდა, მას უამრავი ადამიანი შეეწირა, მე კი ბედნიერება და
          დიდება წარმეტაცა. სხვა რაღას ითხოვ ჩემგან?“ „შენი შეშინება არ მსურს.
          გასწიე ბრეტონში, ართურთან. კინგრუნიც მასთან გავგზავნე. უთხარი მეფეს,
          რომ მის სამსახურში ვდგავარ; შესჩივლე იმ სირცხვილზეც. გამომშვიდობებისას
          რომ ვიწვნიე, რაც აქამდე თან მდევს. მე ერთმა ქალწულმა შემომცინა,
          რომელიც ამის გამო გაჯოხეს, რამაც ისე აღმაშფოთა, რომ ასე არაფერს
          აღვუშფოთებივარ. აი, ამ ასულს უნდა შეჰფიცო ერთგულება. უთხარი მას, რომ
          ამ ამბავმა ძალზე მატკინა გული და ყველა სურვილი შეუსრულე. თუ ამაზე უარს
          იტყვი, აქვე მოგკლავ!“ მიუგო ბრანდიგანის მეფემ: „თუ არჩევანი ამ ორს
          შორის უნდა გავაკეთო, მე უკანასკნელს ავირჩევ და ახლავე იქით გავქუსლავ.“
          თავმოყვარეობაშელახულმა მეფემ პირობა მისცა პარციფალს და დაემშვიდობა.
          გმირი კი თავის დაღლილ ცხენთან მივიდა, ერთი ნახტომით მოაჯდა უნაგირს,
          ისე რომ უზანგზე ფეხის დადგმაც არ დასჭირვებია, მისი დამსხვრეული ფარის
          ნარჩენები კი ჰაერში დაბზრიალდა. ქალაქელები სიხარულით ცას ეწიენ, ხოლო
          მტრის არმიას, რომელიც კლამიდეს მარცხის მოწმე გამხდარიყო, სასო
          წარკვეთოდა. მეფე კლამიდე, რომელსაც ყველა კუნთი და კიდური სტკიოდა,
          თავისიანებმა ბანაკში მიიყვანეს. 92 პარციფალი ვოლფგანგ ფონ ეშენბახი
          ცხედრები საკაცეებით გამოიტანეს და დაკრძალეს. კლამიდემ ლაშქარი გაუშვა,
          თავად კი ლიოვერისკენ (nach Löwer) გაქუსლა. მრგვალი მაგიდის რაინდები
          დიანასდრუნში, ბრეტონელ ართურთან შეკრებილიყვნენ. გარწმუნებთ, რომ
          დიანასდრუნის დაბლობზე იმაზე მეტი კარვის წვეტი იყო აღმართული, ვიდრე ხე
          დგას შპერსარტში. მეფე ართური ურიცხვ ამალასთან და სეფექალთან ერთად
          სულთმოფენობას ზეიმობდა. იქ ნახავდით სხვადასხვაგერბიან უამრავ ალამსა და
          ფარს და მდიდრულ კარვებს. დღესდღეობით მსგავსი რამ დიდი იშვიათობაა,
          ვინაიდან ვის ძალუძს სამგზავროდ გამოაწყოს თუნდაც მანდილოსანთა ამხელა
          არმია! თანაც თითოეული იქ მყოფ ქალბატონთაგან უეჭველად იუკადრისებდა,
          თაყვანისმცემელი გვერდით რომ არ ჰყოლოდა. გარდა ამისა, იქ მრავალ ჯეელსაც
          მოეყარა თავი, რომელთაც მე, ჩემდა თავად, ჩემს მეუღლეს ვერ ვანდობდი.
          მოუსვენრობა შემიპყრობდა, ამდენი უცნობი პირი ირგვლივ რომ შემოჯარვოდა.
          ეჭვი არ მეპარება, რომელიმე მათგანი შეეცდებოდა, დაერწმუნებინა ის, რომ
          მხურვალედ ეტრფოდა და რომ ამ ტრფობას მისთვის ცხოვრების სიხარული მოესპო;
          რომ მისი მსახური იქნებოდა აწ და მარადის, ოღონდ ეს ტანჯვა აეცილებინა.
          ჰოდა მეც, რა თქმა უნდა, ვამჯობინებდი, რომ ჩემ ცოლთან ერთად იქაურობას
          დროულად გავცლოდი. მეყო გამუდმებით ჩემ თავზე ლაპარაკი! აწ ისმინეთ, თუ
          როგორ ამოიცნობდით ართურის კარავს: კარვის წინ მთელი მისი ამალა სუფრას
          მიჯდომოდა. იქ იყო ბევრი კეთილშობილი, ღირსეული რაინდი და ასევე მრავალი
          მომხიბლავი ქალწული, მხოლოდ შუბის ტყორცნა რომ აფიქრებს და თავის
          თაყვანისმცემელს არბალეტივით რომ უმიზნებს მეტოქეს. და თუ ჭაბუკს ამ
          ბრძოლაში უბედურება ეწევა, მის ტკივილს ეს ასული, სავარაუდოდ,
          კეთილგანწყობით უპასუხებს. ართურის კარავს მრავალი კარავი ეკრა გარს და
          ჭაბუკმა კლამიდემ პირდაპირ იქ შეაჭენა ცხენი. ართურის მეუღლე და სხვა
          ქალბატონები გაოცებით მიაცქერდნენ ჯავშანიან ცხენსა და შეიარაღებულ
          მხედარს, რომელსაც მუზარადიცა და ფარიც მთლად დაჩეჩქვოდა. მათ უკვე
          შეეტყოთ, თუ ვინ აიძულა ის, რომ ართურის კარს ხლებოდა. ცხენიდან რომ
          ჩამოხტა, ცნობისმოყვარეთა ბრბო გაარღვია, მიეჭრა ქალბატონ კუნევარე
          ლალანტელს და უთხრა: „თქვენ ბრძანდებით, კეთილშობილო ქალბატონო, ვისი
          მსახურებაც მმართებს? გამოგიტყდებით, მე ამას ნებაყოფლობით როდი ვიქმ.
          წითელმა რაინდმა დამაბარა, თქვენთვის გადმომეცა, რომ თქვენს სამსახურში
          დგას და იმ სირცხვილს, რომელიც იწვნიეთ, პირად შეურაცყოფად რაცხს. გარდა
          ამისა, მთხოვა, რომ ეს ამბავი ართურს შევჩივლო. თუ არ მეშლება, თქვენ ამ
          რაინდის გამო დაისაჯეთ. სათნო ქალბატონო, მსურს ერთგულება 93 პარციფალი
          ვოლფგანგ ფონ ეშენბახი შემოგფიცოთ, როგორც ჩემმა ღირსეულმა მეტოქემ
          მიბრძანა. თუ ნებას დამრთავთ, ამას სიამოვნებით ვიქმ, თუ არა და,
          სიკვდილი არ ამცდება.“ ქალბატონი კუნევარე ლალანტელი მას სამკლავურიან
          ხელში სწვდა. ქალბატონი გვინევრა იქვე, მათ სიახლოვეს დაბრძანებულიყო,
          რამეთუ ქალები მეფის სუფრასთან არ ტრაპეზობდნენ. მაგრამ კეიეც მათ
          მაგიდასთან იდგა და ეს ახალი ამბავი მანაც მოისმინა. მას ტანში შიშის
          ჟრუანტელმა დაუარა, რამაც ქალბატონი გვინევრა დაუფარავად გაახარა. მან
          დედოფალს მიმართა: „თქვენო კეთილშობილებავ, ეს რაინდი იძულებულია ესა
          თქვას და ასე მოიქცეს, თუცაღა აშკარაა, რომ ის ზღაპრებით გააბრუეს. მე
          მაშინ ოდენ კარის წესები დავიცავი, თქვენივე კეთილდღეობისათვის. მაგრამ
          თქვენ გამიწყერით. მიჰყევით ჩემს რჩევას და ბრძანეთ, ტყვეს ახსნან
          აღჭურვილობა. რა ხანია, ასეა აყუდებული“ სთხოვა რაინდს სათნო ასულმა,
          მუზარადი მოეხადა და ჯაჭვის პერანგი გაეძრო. როცა ყველა ბალთა და სალტე
          შეხსნეს და აბჯარი ახადეს, ნახეს, რომ მათ წინაშე კლამიდე იდგა.
          კინგრუნმაც იცნო ის თვალის ერთი შევლებით. ხელები ისე მომუჭა, რომ ხმელი
          ფიჩხივით ლაწალუწი დააწყებინა. სასწრაფოდ წამოხტა სუფრიდან და ჰკითხა
          თავის ბატონს, რა მომხდარიყო. დანაღვლიანებულმა კლამიდემ მიუგო:
          „დაბადებიდან თან მდევს უიღბლობა! ბრწყინვალე ჯარი გამინადგურდა.
          ამისთანა დანაკარგი ჯერ კაციშვილს არ განუცდია, ვისაც კი დედის ძუძუ აქვს
          ნაწოვი. მაგრამ ჩემი ჯარის დაკარგვაზე მეტად ის მტანჯავს, რომ ჩემს
          სიყვარულს გამოვეთხოვე. სატრფოზე ეს იძულებითი უარის თქმა უზარმაზარ
          ტვირთად მაწევს, რამაც მთელი ბედნიერება და სიხალისე მომისპო.
          კონდვირამუსმა დამნაცრა და დამაბერა. იმ ღვთის წყრომას, თავს რომ
          დაატყდათ პილატე პონტოელს და საბრალო იუდას, რომლის კოცნასაც იესოს
          ვნებაში მიუძღვის წვლილი, მთელ ამ ტანჯვას ჩემ თავზე ავიღებდი, ოღონდაც
          ბრობარცის მბრძანებელი ჩემი ცოლი გამხდარიყო, ოღონდაც მკლავებში
          მომემწყვდია! და მერე, რაც არ უნდა მომხდარიყო, აღარაფერზე ვინაღვლებდი!
          სამწუხაროდ, იზერტერეს მეფე მან უარყო! ჩემი ქვეყანა, ჩემი ბრანდიგანელი
          ხალხი ამ ამბავს ვერასდროს მოინელებს; ჩემი ბიძაშვილი მაბონაგრინიც
          ხანგრძლივად უნდა ეწამოს ამის გამო. მეფეო ართურ, მე, ძლეულს ერთი
          რაინდის ხელით, შენთან მოსვლა დამევალა. კარგად მოგეხსენება, რომ ჩემს
          სამეფოში ბევრი სიავე გადაგხდომია თავს. დაივიწყე ეს და ნუ
          განმირისხდები, კეთილშობილო ადამიანო! ჩემს ტყვეობაში შენ ნუღა დამატეხ
          სასჯელს. თქვენ კი, ქალბატონო კუნევარე, რომელსაც მე, დატყვევებულმა,
          ერთგულება შემოგფიცეთ, მფარველობას გთხოვთ!“ და მას დიდსულოვანმა ართურმა
          ულაპარაკოდ შეუნდო. 94 პარციფალი ვოლფგანგ ფონ ეშენბახი როდესაც ბანაკის
          ქალებმა და კაცებმა შეიტყვეს, რომ ის, ვინც ბანაკში ცხენი მოაგელვა,
          ბადრიგანის მეფე იყო, ცნობიმოყვარეებმა დიდი ჩოჩქოლი ატეხეს, რადგან ეს
          ახალი ამბავი ელვის სისწრაფით გავრცელებულიყო. დანაღვლიანებულმა კლამიდემ
          თავაზიანად ითხოვა, ნება მიეცათ, სხვა რაინდებს შეერთებოდა: „თუ ღირსად
          ჩამთვლით, დედოფალო, გავანს წარუდგინეთ ჩემი თავი! დარწმუნებული ვარ, ის
          თქვენ უარს არ გეტყვით. უთუოდ შეგისრულებთ თხოვნას, ისე გაფასებთ თქვენცა
          და წითელ რაინდსაც.“ ართურმა თავად მოიხმო თავისი დისწული, რათა მეფე
          კლამიდე თავის მეგობართა წრეში შეეყვანა, რაც ამის გარეშედაც უკვე
          მომხდარიყო. კეთილგანწყობით მიიღო დიდგვაროვანთა საზოგადოებამ ეს
          დამარცხებული, მაგრამ ღირსეული რაინდი. ხოლო კინგრუნი ყურში ჩასძახოდა:
          „ეშმაკმა დალახვროს! ნეტა, არცერთ ბრეტონელს ენახე აქ დამარცხებული! შენ
          ართურზე ძლევამოსილი და მდიდარი ხარ და თანაც უფრო ახალგაზრდა! ნუთუ
          მხოლოდ იმის გამო უნდა ერგოს პატივი და დიდება, რომ გაბრაზებულმა კეიემ
          კეთილშობილი თავადის ქალი გაჯოხა? ის ასული ხომ გულის კარნახს მიჰყვა და
          პატივისცემის ნიშნად შესცინა მას, ვინც უპირობოდ იმსახურებს უდიდეს
          პატივს! ბრეტონელებს კი ჰგონიათ, რომ მათი დიდების ხეს მძლავრად აუყრია
          ტანი და ცად აზიდულა! არადა, მათ თითიც არ გაუნძრევიათ, როცა ითერი,
          კუკუმერლანდის მეფე, ქალაქში მკვდარი შემოასვენეს ანდა როცა თქვენ
          თქვენმა მეტოქემ დაგამარცხათ პელრაპაირესთან. მან მეც მძლია პატიოსან
          ორთაბრძოლაში. უნდა გენახათ, რა ნაპერწკლებს ყრიდა მუზარადები და როგორ
          ბზრიალებდა ჰაერში ხმლები!“ კარის საზოდადოებაში კი ყველა ერთსულოვნად
          გაიძახოდა, კეიე მართლაც უკადრისად მოიქცაო. მოდი, ეს ამბავი აქ
          შევწყვიტოთ და ისევ ჩვენს საასპარეზო ადგილს დავუბრუნდეთ. ის აოხრებული
          ქვეყანა, რომლის გვირგვინიც ამჟამად პარციფალს ედგა, ხელახლა აღაშენეს და
          მალე იქ კვლაც სიხარულმა და ხალისიანმა განწყობამ დაისადგურა.
          გარდაცვლილმა სიმამრმა ტამპენტაირემ პარციფალს პელრაპაირეში უხვად
          დაუტოვა თვალმარგალიტი და წითელი ოქრო. ეს სიმდიდრე მან გაჭირვებულებს
          გაუნაწილა და ამ ხელგაშლილობის გამო ის ძალიან შეიყვარეს. მალევე, მისი
          სამეფოს სადიდებლად, ქვეყანაში უამრავი ალამი და ფარი გამოჩნდა, რადგან
          ის და მისიანები ხშირ-ხშირად მართავდნენ ტურნირებს. ამ უშიშარმა
          ახალგაზრდა გმირმა მისი სამეფოს საზღვრებთან არაერთხელ შეაგრძნობინა 95
          პარციფალი ვოლფგანგ ფონ ეშენბახი უცხოელ დამპყრობლებს საკუთარი
          ძალმოსილება, ასე რომ მას, როგორც უძლეველ მეომარს, საქვეყნოდ გაუვარდა
          სახელი. ახლა კი დედოფლის ამბავი ისმინეთ! ნეტა, მასზე ბედნიერი ვინმე თუ
          იქნებოდა? ამ საყვარელ, სათნო ახალგაზრდა ქალს ამქვეყნად ყველა სურვილი
          ასრულებოდა. მისი სიყვარული მტკიცე და ურყევი იყო და მის მეუღლესაც
          ასეთივე გრძნობა ჰქონდა მის მიმართ. და ახლა, როცა იმის თხრობა მიწევს,
          რომ ისინი ერთმანეთს უნდა დაშორდნენ, ჩავურთავ, რომ ამ განშორებამ მათ
          დიდი ტკივილი მოჰგვარა. მე, პირველ რიგში, კეთილშობილ ქალბატონზე
          ვდარდობ! მას შემდეგ, რაც პარციფალმა მისი ქვეყანა და თვითონ იგიც დიდი
          უბედურებისგან იხსნა, დედოფალმა მას თავისი გული მიუძღვნა. ერთ დილასაც
          პარციფალმა მას მრავალი რაინდის თვალწინ და მათ გასაგონად უთხრა: „თქვენო
          კეთილშობილებავ, თუ ნებას დამრთავთ, მინდა გავემგზავრო და დედაჩემი
          მოვინახულო. არ ვიცი, კარგად არის თუ ცუდად; მივალ, დავხედავ, გავიგებ
          მის ამბავს. თანაც ფათერაკებიანი თავგადასავლებიც მომენატრა. შენ
          სამსახურად აღვასრულებ ერთ-ორ რაინდულ საქმეს, სანაცვლოდ კი შენი ტრფობა
          მერგება ჯილდოდ.“ ამრიგად, მან მეუღლეს სთხოვა, წასვლის ნება მიეცა და
          მანაც - როგორც ეს ამბავი გადმოგვცემს - დიდი სიყვარულის გამო, თხოვნაზე
          უარი ვერ უთხრა. მან მხლებლები უკან გაუშვა და მარტოდმარტო გაუდგა გზას.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
