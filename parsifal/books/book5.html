<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>document</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი V</h1>
      </div>
      <div class="paragraph">
        <p>
          ის, ვისაც სწადია მოისმინოს, თუ სად მიიყვანა პარციფალი თავგადასავლების
          წყურვილმა, საოცრებებისთვის მოემზადოს. გახმურეტის ძემ კი იქით გააგელვოს
          ცხენი! თუკი სადმე გონიერი კაცი დაიარება, დაე, მანაც დაულოცოს გზა,
          რადგან მას მართლაც დიდი გაჭირვებისა და ბედუკუღმართობის გადატანა
          მოუწევს, თუმცაღა, ბოლოს ბედნიერებასა და დიდებასაც მოიპოვებს. ამჟამად
          კი გული დაგიმძიმეთ, რადგან ის უნდა დაშორდეს თავის მეუღლეს, რომელიც
          ყველა ქალზე საყვარელი და მშვენიერი იყო, ვინც კი გინხავთ ან გსმენიათ.
          კონდვირამუსზე ფიქრი ისე ანაღვლიანებდა, რომ საერთოდ დაკარგავდა
          ცხოვრების ხალისს, ასეთი გულადი რაინდი რომ არ ყოფილიყო. მან სადავე
          მიუშვა და ცხენიც თავის ნებაზე მიჭენაობდა ტყე-ღრესა და ჯაგნარებში. ეს
          თავგადასავალი გადმოგვცემს, რომ მან ამ ერთ დღეში იმხელა მანძილი
          ჩამოიტოვა უკან, რომ მისი დაძლევა ჩიტსაც კი გაუჭირდებოდა. თუ ეს ცნობა
          სწორია, გამოდის რომ მას უფრო მეტი მანძილი გაუვლია, ვიდრე მაშინ, ითერი
          რომ გამოასალმა სიცოცხლეს ანდა გაჰარციდან ბრობარცის ქვეყნამდე რომ
          ჩააღწია. გინდათ გაიგოთ, რა გადახდა თავს? საღამოს ერთ ტბას მიადგა,
          სადაც მეთევზეები ნახა, ღუზაჩაშვებული ნავებით. ეს ტბა მათ ეკუთვნოდათ.
          საკმაოდ ახლოს იყვნენ ნაპირთან, ასე რომ ყველაფერი ესმოდათ, რასაც ნაპირს
          მიმდგარი პარციფალი ეკითხებოდათ. მას ნავში ერთი კაცი შეენიშნა, რომელსაც
          ისეთი ძვირფასი სამოსი ეცვა, რომ მისი ბადალი ქვეყნიერების მბრძანებელსაც
          კი არ ექნებოდა. მისი ბეწვით დათბილული ქუდი ფარშევანგის ფრთებით
          შეემკოთ. პარციფალმა ამ მეთევზეს მიმართა და სთხოვა, ზრდილობიანი კაცი
          ჩანხარ და, ღვთის გულისათვის, მითხარი აქ ღამის გასათევი სად მოვნახოო.
          კაცმა, რომელიც ღრმად დამწუხრებულიყო, მიუგო: „ბატონო, როგორც ვიცი,
          წყალიცა და ხმელეთიც ოცდაათი მილის შემოგარენზე, სრულებით უკაცრიელია,
          გარდა შორიახლო მდებარე ერთი ციხესიმაგრისა, რომელსაც სუფთა სინდისით
          მიგასწავლით. თორემ სხვაგან საით გასწევთ ამ მწუხრის ჟამს? მარჯვნივ რომ
          კლდეა, მის ძირას უნდა მიხვიდეთ. ციხესიმაგრის თხრილს რომ მიადგებით,
          ალბათ, ცოტა ხანს მოცდა მოგიწევთ. ითხოვეთ, რომ ასაწევი ხიდი ჩამოუშვან
          და თქვენ შესვლის ნება დაგრთონ.“ 97 პარციფალი ვოლფგანგ ფონ ეშენბახი
          პარციფალი დაჰყვა მეთევზის რჩევას, გამოემშვიდობა მას და გზას გაუყვა.
          მეთევზემ მიაძახა: „ თუ სწორად მიხვალთ, ამ საღამოს მასპინძლობას მე
          გაგიწევთ. მადლობაც იმისდა მიხედვით გადაიხადეთ, როგორც მიგიღებენ.
          გაფრთხილდით. აქ ბევრი მცდარი გზაა; ფერდობთან იოლად შეიძლება გზა
          აგერიოთ. გულწრფელად გეუბნებით, ამას არ გისურვებდით.“ პარციფალმა გზა
          განაგრძო და დაუბრკოლებლად მიადგა ციხესიმაგრის თხრილს. ხიდი აწეული იყო
          და საგულდაგულოდ გამაგრებული ციხე შეუვალად მოჩანდა. თავდამსხმელთა შიში
          არ უნდა ჰქონოდა, თუ მათ ფრთები არ ექნებოდათ გამოსხმული ანდა ქარი თუ არ
          აიტაცებდათ. იქ უამრავი საგანგებოდ დაცული კოშკი და დარბაზი იყო. მთელ
          ჯარს, რაც კი ქვეყანაზეა, აქ რომ მოეყარა თავი, ციხესიმაგრის დამცველები
          ერთ ნატეხ პურსაც კი არ გაიღებდნენ თავის გადასარჩენად, ეს ალყა ოცდაათი
          წელიც რომ გაგრძელებულიყო. პარციფალი ერთმა პაჟმა შეამჩნია და ჰკითხა, რა
          სურდა და საიდან მოსულიყო. მან მიუგო: „მე მეთევზემ გამომგზავნა.
          დამაიმედა, რომ აქ თავშესფარს მოვნახავდი, რისთვისაც მადლობელი ვარ მისი.
          მან მირჩია აქეთ წამოვსულიყავი და მეთხოვა, ხიდი ჩამოგეშვათ.“ „კეთილი
          იყოს თქვენი მობრძანება, ბატონო! რადგან მეთევზემ ასე ბრძანა, ჩვენც
          სიამოვნებითა და გულითადად მიგიღებთ“ ეს უთხრა პაჟმა და ხიდი ჩამოწია.
          მამაცი პარციფალი შეჯირითდა ციხესიმაგრის ვრცელ ეზოში, რომელსაც რაინდულ
          თამაშობათა ნიშანწყალიც არ ეტყობოდა. მთელი ეზო დაბალ მწვანე ბალახს
          დაეფარა. აშკარა იყო, რომ იქ ასპარეზობები არ იმართებოდა; მის თავზე -
          მსგავსად აბენბერგის ვაკისა - არასდროს აფრიალებულა ტურნირის მონაწილეთა
          ალმები. რა ხანია, იქ სახალისო რაინდული ტურნირები აღარ ჩატარებულა;
          ციხესიმაგრის მკვიდრთა გული მწუხარებას აღევსო, თუმცა მათ პარციფალისთვის
          არაფერი უგრძნობინებიათ. მისალმების შემდეგ ახალგაზრდა პაჟები პარციფალს
          მიცვივდნენ, ჩამოქვეითებაში რომ დახმარებოდნენ, ზოგი მისი ცხენის აღვირს
          სწვდა, ზოგმა კი უზანგი შეაშველა. რაინდებმა ის შინ შეიპატიჟეს და
          სასტუმრო დარბაზში შეიყვანეს. მან თვალისდახამხამებაში გადაიძრო აბჯარი
          და როცა ეს მომხიბლავი პირშიშველა ჭაბუკი მათ წინაშე წარდგა, ყველამ
          ერთხმად თქვა, ბედის ნებიერააო. ჭაბუკმა წყალი მოითხოვა და სახიდან და
          ხელებიდან ჟანგის კვალი ჩამოიბანა. როცა ეს პირმშვენიერი ახალგაზრდა მათ
          გვერდით მიუჯდა, ასე ეგონათ, რომ მეორე დღე გათენებულიყო. შემოიტანეს
          არაბული აბრეშუმის ძვირფასი მოსასხამი, რომელიც მშვენიერ ჭაბუკს მხრებზე
          მოახურეს. მას გულწრფელად გაუკვირდა, მაგრამ კამერდინერმა თავაზიანად
          უთხრა: „ეს მოსასხამი ჩემი 98 პარციფალი ვოლფგანგ ფონ ეშენბახი დედოფლის
          რაპანსე დე შოიეს ეკუთვნის, ახლა კი თქვენ განკარგულებაშია, ვიდრე თქვენი
          სამოსი არ დამზადდება. მე ამას სუფთა სინდისით გთავაზობთ, რადგან თვალი
          თუ არ მატყუებს, წარჩინებული თავადიშვილი ბრძანდებით.“ „უფალი
          გწყალობდეთ, ბატონო, ამ მეგობრული სიტყვისთვის! რახან ასე მცანით, თავს
          ბედნიერად ვრაცხ, რომ ღმერთმა გამომარჩია.“ სული მოათქმევინეს და აღარ
          იცოდნენ, როგორ ესიამოვნებინათ. მის გვერდით მგლოვიარე რაინდებს გუნება
          გამოუკეთდათ და გახალისდნენ. დიდი მზრუნველობით ექცეოდნენ და სუფრაც უხვი
          გაუშალეს. ციხესიმაგრეში ამ მხრივ მეტი მარაგი იყო, ვიდრე ალყაშემორტყმულ
          პერლაპაირეში მოიძიებოდა. მისი აბჯარ-მუზარადიც გაიტანეს; მალევე ის,
          ცოტა არ იყოს, გაბრაზდა, რადგან ოხუნჯობაზე წამოეგო. საქმე ის იყო, რომ
          კარის ენაკვიმატმა მასხარამ ქედმაღლურად მოსთხოვა ძალგულოვან სტუმარს,
          დაუყოვნებლივ გამოცხადებულიყო ციხესიმაგრის მფლობელთან, ვითომდაც
          პარციფალს ის ძალზე გაენაწყენებინა. ამ ოხუნჯობისთვის ის პარციფალმა
          კინაღამ სიცოცხლეს გამოასალმა. კიდევ კარგი, თავისი ბასრი ხმალი ხელთ არ
          ჰქონდა, მაგრამ ისეთი რისხვით მოუმუჭა ხელი იმ საბრალოს, რომ
          ფრჩხილებიდან სისხლმა გამოჟონა და სახელო დაუსისხლიანა. „დამშვიდდით,
          ბატონო“ აშოშმინებდნენ რაინდები. „ამ კაცს აქ ოხუნჯობის უფლება აქვს,
          სხვათა მგლოვიარობის მიუხედავად. შეუნდეთ მას! მას მხოლოდ იმის თქმა
          სურდა, რომ მეთევზე მოსულა. დაიცხრეთ რისხვა და ეახლეთ მას, რამეთუ მისი
          სასურველი სტუმარი ბრძანდებით.“ ისინი შევიდნენ ერთ დარბაზში, სადაც ასი
          ჭაღი ეკიდა აურაცხელი სანთლითურთ, ხოლო გარშემო, კედლებზე, შედარებით
          მცირე ზომის შანდლები მიემაგრებინათ. ფარდაგგადაფარებული ასი სავარძელი
          იდგა, მსახურებს კოხტად რომ გაემართათ. თითოეულზე ოთხ რაინდს დაეკავებინა
          ადგილი. ამ სავარძლებს შორის არსებულ ცარიელ ადგილებში მრგვალი ხალიჩები
          ეფინა. მეფე ფრიმუთელის ვაჟს ეს არ გაუჭირდებოდა! და კიდევ ერთი რამ იყო
          იქ, რაც ციხესიმაგრის მობინადრეთათვის მაინცდამაინც ძვირი სიამოვნება არ
          უნდა ყოფილიყო: დარბაზში იყო სამი ოთხკუთხა მარმარილოს ბუხარი,
          რომელშიდაც აგარის ხის მერქანი იწვოდა. ასე აბრიალებული ცეცხლი და თანაც
          ასეთი ძვირფასი მერქნით, აქაც, ვინდენბერგშიდაც კი არავის უნახავს.
          შუათანა ბუხრის სიახლოვეს, ტახტზე იწვა ციხესიმაგრის პატრონი. დარდისაგან
          სიცოცხლის ნიშანწყალი აღარ ეტყობოდა. როცა სხივმოსილმა პარციფალმა
          დარბაზში შეაბიჯა, მასპინძელი მას გულღიად დახვდა. დიდხანს არ ალოდინა,
          სთხოვა, ახლოს მისულიყო და იქვე ჩამომჯდარიყო. „გვერდით 99 პარციფალი
          ვოლფგანგ ფონ ეშენბახი მომიჯექით! ძალზე მეახლოებით და არ მინდა რომ
          ჩემგან მოშორებით მიგიჩინოთ ადგილი.“ ეს უთხრა ტკივილით გაწამებულმა
          მასპინძელმა. ამხელა ცეცხლი მისი სნეულების გამო დაენთოთ, თუმცა მას
          დათბილული ტანისამოსიც ეცვა. მისი ქურთუკი და გრძელი მოსასხამი გარედანაც
          და შიგნიდანაც სიასამურის ძვირფასი, მოშავო-რუხი ბეწვით იყო გაწყობილი.
          სიასამურის ბეწვისავე ძვირფასი ქუდი ეხურა. ქუდს არაბული ოქროქსოვილის
          სალტე ეკრა გარს, რომლის შუაშიც ლალი ელვარებდა. ბევრი წარმოსადეგი
          რაინდი იჯდა მის გარშემო, მგლოვიარე სახეებით. კარი გაიღო და შემოვიდა
          პაჟი, რომელსაც შუბი მოჰქონდა. შუბის წვერიდან სისხლი ჟონავდა, ტარს
          მოუყვებოდა და მკლავსა და ხელზე ეწვეთებოდა. მთელ დარბაზში იმისთანა
          მოთქმა-გოდება ატყდა, რომ ამდენ ცრემლს ოცდაათი ქვეყნის მოსახლეობაც კი
          ვერ დაღვრიდა! პაჟმა შუბი დარბაზს ირგვლივ შემოატარა და იმავე კარით
          გავიდა, რომლითაც დარბაზში შემოაბიჯა. როდესაც პაჟი შუბითურთ, ხელთ რომ
          ეპყრა, თვალს მიეფარა, რაინდებმა, რომელთაც ამ შუბმა აშკარად საშინელი
          უბედურება გაახსენათ, გოდება შეწყვიტეს. თავს თუ არ შეგაწყენთ, ახლა
          იმასაც მოგითხრობთ, თუ რა თავაზიანად მოემსახურნენ იქ ჩვენს რაინდს.
          დარმაზის ბოლოში გაიხსნა ფოლადის კარი და დარბაზში ორმა მშვენიერმა
          ასულმა შემოაბიჯა. ისეთი ტურფანი იყვნენ, რომ ნებისმიერი მამაკაცი
          გაუწევდა მათ რაინდულ სამსახურს, რათა მათი ტრფობა მიეღო ჯილდოდ. თმას
          ყვავილწნული უმშვენებდათ. თითოეულს ოქროს შანდალი ეპყრა ხელთ, ანთებული
          სანთლითურთ და გრძელი ოქროსფერი დალალები ჩამოშლოდა. არ უნდა გამოგვრჩეს
          მათი სამოსის აღწერაც. ტენაბროკელ გრაფინიასა და მის თანმხლებს
          მოწითალო-წაბლისფერი ფერის კაბები ეცვათ, წელზე მჭიდროდ შემოკრული
          სარტყლით. ამ ასულებს მოსდევდა ჰერცოგინია, მისი თანმხლებითურთ. მათ
          მოჰქონდათ სპილოს ძვლის ორი უფაქიზესი სადგამი. და როცა ოთხივე
          ქალბატონმა მდაბლად დახარა თავი, ალისფრად ღვიოდა მათი ტუჩები. მეორე
          წყვილმა სპილოს ძვლის სადგამები ციხესიმაგრის პატრონს დიდი მოკრძალებით
          დაუდგა წინ. ამის შემდეგ ეს ოთხივე მშვენიერი და ერთნაირად გამოწყობილი
          ქალი განზე გადგა. მაგრამ, დახეთ, მალევე რვა ქალწულმა შემოაბიჯა. ოთხ
          მათგანს დიდი ლამპარი მოჰქონდა, დანარჩენ ოთხს კი ქვის ძვირფასი ფილა,
          ისეთი გამჭვირვალე, რომ ნათელ დღეს მზის სხივებს ატარებდა. ეს უშველებელი
          ძოწჰიაცინტი (Granathyazinth) ისე დაეთხელებინათ, რომ წონა თითქმის აღარ
          ჰქონდა. ეს ძვირფასი ტაბლაც კმაროდა, ციხესიმაგრის პატრონის სიმდიდრეზე
          რომ შეგქმნოდა წარმოდგენა! 100 პარციფალი ვოლფგანგ ფონ ეშენბახი ყველამ,
          საპატიო მანძილის დაცვით, თავი დაუკრა ციხესიმაგრის პატრონს. ოთხმა
          მათგანმა ეს ფილა სპილოს ძვლის თოვლივით თეთრ სადგამებზე მოათავსა. ამის
          შემდეგ თავაზიანად დაიხიეს უკან და პირველ ოთხ ქალწულს შეუერთდნენ. მეორე
          გუნდის რვავე წევრს ბალახზე მუქი მწვანე ფერის სამოსი ეცვა, რომლის
          შესაკერადაც აცაგუკის ხავერდი არ დაეშურებინათ. თეძოს ზემოთ გრძელი და
          ვიწრო სარტყელი შემორტყათ, დალალებს კი ულამაზესი ყვავილწნული
          უმშვენებდათ. ამ სასახლის სეფექალებს შორის იყვნენ გრაფების, ივან
          ნონელისა და ჯენრის რილელის ქალიშვილებიც, მრავალი მილით რომ
          დაშორებოდნენ თავიანთ სამშობლოს. ორივე ქალწული ძვირფას სამოსში
          გამოწყობილიყო; თითოეულს მანდილში გადახვეული, საოცარი ნაკეთობის ბასრი
          დანა მოჰქონდა. დანები ნაწრთობი, ბზინვარე ვერცხლისა იყო, ოსტატურად
          დამუშავებული და ისე საგულდაგულოდ ალესილი, რომ ფოლადსაც კი გაჰკვეთდა.
          მათ წინ ოთხი სეფექალი მოაბიჯებდა - ნორჩი, უზადო და უმწიკვლო ქალწული.
          ისინი ბზინვარე ვერცხლს ანთებული ლამპრებით მიუძღვოდნენ წინ. აწ ისმინეთ,
          თუ რა მოიმოქმედა ამ ექვსმა ქალწულმა. მათაც თავი მდაბლად დაუკრეს
          ციხესიმაგრის პატრონს, შემდეგ ორმა მათგანმა ვერცხლი ძვირფას ტაბლასთან
          მიიტანა და ზედ დადო. შემდეგ ექვსივე წინა თორმეტ ქალწულს შეუერთდა,
          ამდენად, თუ ანგარიში არ მეშლება, იქ თვრამეტი ასული შეგროვილიყო. და
          დახეთ! კიდევ ექვსი ქალწულმა შემოაბიჯა, რომელთაც ოქრომკერდით ნაქარგი
          აბრეშუმისა და ნინევიური აბრეშუმის ქსოვილის სამოსი ეცვათ; წინა ექვსი
          ქალწულის მსგავსად, მათი სამოსიც სხვადასხვა ფერის, ძალზე ძვირადღირებული
          ქსოვილისგან იყო შეკერილი. მათ შემდეგ კი დედოფალი გამოჩნდა. მისი
          სახიდან იმგვარი ნათელი იღვრებოდა, რომ გეგონებოდა, ახალი დღე გათენდაო.
          ტანთ არაბული აბრეშუმის კაბა ემოსა; მას მოჰქონდა მწვანე აბრეშუმზე
          დასვენებული სიწმინდე, განსახიერება სამოთხური სრულყოფილებისა, კაცებრივ
          სწრაფვათა თავი და ბოლო! (ან: ფესვი და ყლორტი). მას ეწოდა „გრაალი“ და
          ის ყოველგვარ მიწიერ ნეტარებას აღემატება. კეთილშობილ ქალბატონს,
          მარტოოდენ ვისაც დაერთო ნება, გრაალი ეტარებინა, რეპანს დე შოიე ერქვა.
          გრაალთან დაკავშირებით ასეთი დათქმა არსებობდა: მისი მცველი შეუბღალავი
          და უზადო უნდა ყოფილიყო. გრაალს წინ უძღვოდა ძვირფასი ლამპრები, ექვსი
          დიდი და გამჭვირვალე ბროლის ჭურჭელი, რომელშიც სურნელოვანი ზეთი იწვოდა.
          როდესაც ის საზეიმო პროცესიით დარბაზში შემოიტანეს, დედოფალმა და
          ქალწულებმა, ნელსაცხებლიანი ჭურჭელი რომ მოჰქონდათ, თავი მდაბლად
          დახარეს. უზადო დედოფალმა გრაალი ციხესიმაგრის ბატონის წინ დაასვენა. ეს
          თავგადასავალი გადმოგვცემს, რომ პარციფალმა გრაალის 101 პარციფალი
          ვოლფგანგ ფონ ეშენბახი მტვირთველი დაკვირვებით შეათვალიერა და მას აღარც
          კი გახსენებია, მისი მოსასხამი რომ მოესხა. ის ექვსი ქალწულიც დანარჩენ
          თვრამეტს შეუერთდა. მისი კეთილშობილება, მათ შუა ჩადგა; ასე რომ,
          გვირგვინოსანი ქალბატონის მშვენების სხივქვეშ, აქეთ-იქით, თორმეტ-თორმეტი
          ქალწული იდგა. დარბაზში წრიულად მსხდომ რაინდებთან მსახურებმა მასიური
          ოქროს ხელსაბანები ჩამოატარეს, ოთხ კაცზე - თითო. რაინდებს
          ემსახურებოდნენ კოხტად გამოწყობილი პაჟები, რომლებიც ქათქათა ხელსახოცს
          აწოდებდნენ. კაცს ნამდვილად გააოცებდა იქაური სიმდიდრე, როცა ასი მაგიდა
          შემოიტანეს; თითოს ოთხი რაინდი შემოუსხდა. მაგიდებსაც ქათქათა სუფრა
          ჰქონდა გადაფარებული. ტკივილით განაწამებმა ციხესიმაგრის პატრონმა და
          პარციფალმა ერთ ხელსაბანში დაიბანეს ხელი. გრაფის ახალგაზრდა ვაჟმა,
          კრძალვით რომ მოეყარა მუხლი მათ წინაშე აბრეშუმის ფერადი ხელსახოცი
          მიაწოდათ. თითოეულ სუფრას ბეჯითად ემსახურებოდა ოთხი პაჟი, ორი მათგანი
          ჩამუხლულიყო და კერძებს ანაწილებდა, ორს კი საჭმელ-სასმელი შემოჰქონდა.
          ერთი უსმინეთ, რა მდიდრული სუფრა გაეწყოთ: ოთხი ურიკა იყო გამოყოფილი
          იმისთვის, რომ რაინდებისთვის ძვირფასი ოქროს ჭურჭლეულობა მიერთმიათ. ეს
          ურიკები კედელთან მიედგათ და ოთხ რაინდი სუფრას ოქროს ჭურჭლით აწყობდა.
          თითოეულ ურიკასთან ზედამხედველი იდგა, რომელიც გამოყენებულ ჭურჭელს
          აღწერდა. კიდევ ისმინეთ: ასმა პაჟმა გრაალის წინ მოწიწებით მიიტანა პური
          და სელის თეთრ ქსოვილზე დადო. შემდეგ გამობრუნდნენ და მაგიდებთან
          განაწილდნენ. მე დამარწმუნეს და ახლა თქვენც დაგიფიცებთ - თუ ვიტყუები,
          დაე, თქვენც მომატყუეთ -, რომ გრაალის წინ ყველაფერი ულევად იყო, ვისაც
          რა მოეგუნებოდა: ცივი და ცხელი კერძები, ცნობილი და უცხო ნუგბარი,
          საქონლისა თუ ნადირის ხორცი. ვინმე ალბათ შემეკამათება, ეს შეუძლებელიაო.
          მაგრამ ვინც ამას ამბობს, უსამართლო მსჯავრი გამოუტანია. რადგან გრაალი
          ჭეშმარიტად ბედნიერების ედემი, მიწიერ სიამეთა ხვავრიელების რქა იყო,
          სადარი ცის საუფლოს დიდებულებისა! ოქროს მომცრო ფიალები სხვადასხვა
          სოუსით, საკმაზ-სანელებლით და პილილით აევსოთ; ზომიერ მჭამელებსა თუ
          კვერნებს ყველაფერი სამყოფად ჰქონდათ და ყველას სათანადოდ
          ემსახურებოდნენ. ფიალას თუ გაიწვდიდი, გრაალის სასწაულებრივი ძალით ის
          მყის, რომელი სასმელიც გესიამოვნებოდა, თუთის, ყურძნისა თუ წითლად
          შეფერილი ღვინო, იმით ივსებოდა. მთელ ამ წარჩინებულ საზოგადოებას, ასე
          ვთქვათ, გრაალი მასპინძლობდა. პარციფალმა ეს დიდებულება და საკვირველება
          კი შეამჩნია, მაგრამ საკარო ადათ-წესების კვალად მიღებული აღზრდის გამო
          კითხვის დასმისგან თავი შეიკავა. გაიფიქრა: „გურნემანცმა სრულებით
          მკაფიოდ და არაორაზროვნად დამმოძღვრა, 102 პარციფალი ვოლფგანგ ფონ
          ეშენბახი რომ უსარგებლო კითხვების დასმას უნდა შევეშვა. ნუთუ ჩემი
          უგერგილო ქცევის გამო ისევ უხერხულ მდგომარეობაში უნდა ჩავვარდე? კითხვის
          გარეშედაც მშვენივრად ვხედავ, რომ უჩვეულო საზოგადოებაში მოვხვდი.“ ამ
          ფიქრებში გართულს, ერთი პაჟი მიუახლოვდა, ხელში ხმლით. მარტო მისი
          ქარქაში იქნებოდა ათასი მარკის ღირებულებისა, ხოლო ვადა ლალის ქვისაგან
          გამოეთალათ. ეს მახვილი დიად საქმეთა აღსრულებისათვის იყო განკუთვნილი!
          ციხესიმაგრის პატრონმა ხმალი სტუმარს გაუწოდა და უთხრა: „ბატონო, ეს
          ხმალი ხშირად გამიშიშვლებია ბრძოლაში, ვიდრე უფალი ამ მძიმე განსაცდელს
          მომივლენდა! მიიღეთ ის ბოდიშის ნიშნად, თუკი ჩვენი მასპინძლობით მოლოდინი
          გაგიცრუეთ. გვერდიდან არ მოიშოროთ; და როცა ბრძოლაში გამოცდით, ნახავთ,
          რომ საიმედო დამცველი იქნება თქვენი.“ ვაგლახ, რომ ახლაც არაფერი იკითხა!
          დღემდე ვერ მომინელებია ეს ამბავი. ხმალი ხელში რომ აიღო, მაშინ მაინც
          გაებედა კითხვის დასმა! ვუთანაგრძნობ მის გულკეთილ მასპინძელსაც,
          მოუშუშებელი ჭრილობისაგან რომ იტანჯება და ერთადერთ კითხვას რომ შეეძლო
          მისი შველა! სერობა დასრულდა. მსახურებმა სუფრა აალეგეს და ჭურჭლეული
          გაიტანეს. დატვირთეს ოთხი ურიკა და სეფექალებმა თავიანთი დავალება
          შებრუნებული თანმიმდევრობით შეასრულეს. თავიდან ისინი მის უმაღლესობას
          გრაალთან მიუძღვნენ. დედოფალმა და ქალწულებმა მდაბლად დაუკრეს თავი
          ციხესიმაგრის პატრონს და პარციფალს და უკანვე გაიტანეს ის, რაც
          შემოეტანათ. პარციფალმა თვალი გააყოლა მათ და ვიდრე ისინი კარს
          გაიხურავდნენ, გვერდით ოთახში საკაცეზე მწოლიარე მოხუცი შენიშნა, ისეთი
          საპატივცემულო გარეგნობისა, მანამდე მსგავსი რომ არავინ შეხვედრია.
          გადაჭარბების გარეშე ვამბობ, თმა ნისლზე უთეთრესი ჰქონდა. თუ ვინ იყო ეს
          მოხუცი, მოგვიანებით ჩამეკითხეთ. ციხე- ქალაქის მეპატრონის პიროვნებასა
          და მის სამეფოზეც, დრო რომ მოვა, მაშინ გიამბობთ დაწვრილებით და
          მიდებ-მოდების გარეშე. ჩემი მოთხრობა სწორედაც მშვილდის სიმს ჰგავს და
          არა მოღუნულ რკალს. რა თქმა უნდა, მხოლოდ სიმია მისი სიმბოლო: ზოგიერთს
          მშვილდი ჰგონია სწრაფი, არადა მოჭიმული სიმიდან ნატყორცნი ისარია
          უსწრაფესი. და თუ მე სწორად გამოვხატე ჩემი სათქმელი, ზუსტადაც სიმს თუ
          შეედრება მიზანმიმართული და სხარტი მოთხრობა, რისი ყურის გდებაც მსმენელს
          სიამოვნებს. ხოლო ვინც ამბავს მიკიბ-მოკიბულად ჰყვება, რასაც მრუდე რკალს
          თუ შევადარებთ, მას სურს, რომ თქვენც მიხვეულ-მოხვეული გზებით გატაროთ.
          როცა მოუჭიმავ მშვილდს შეავლებთ თვალს, ნახავთ რომ სიმი კი ხაზივით
          სწორია, მაგრამ გატყორცნილ ისარს სისწრაფე რომ მიანიჭოთ, მშვილდი უნდა
          მოზიდოთ. როცა ვიღაც არათანმიმდევრულად ჰყვება ამბავს, ხან აქეთ 103
          პარციფალი ვოლფგანგ ფონ ეშენბახი გადაუხვევს და ხან იქით, მისი მოსმენა
          მსმენელს სწყინდება; ის მის მონათხრობს გულს ვერ უდებს და ცალ ყურში
          შეუშვებს და მეორედან გამოუშვებს! მეც რომ ამ დღეში ჩამეგდო ჩემი
          მსმენელი, მთელი ჩემი გარჯა ხომ ფუჭად ჩაივლიდა! ეს იგივე იქნებოდა, ეს
          ჩემი ლექსი ხის კუნძისა და მორისთვის რომ მემღერა! თუმცაღა, ახლა მაინც
          მსურს, რომ იმ დარდით განაწამებ ადამიანზე მეტი გითხრათ. ციხე-ქალაქში,
          სადაც პარციფალი მივიდა, ტურნირებისა და ცეკვა-თამაშის ხალისიან ჟრიამულს
          ვერ გაიგონებდით. იქ ისეთ მწუხარებას დაესადგურებინა, რომ მის ბინადართ
          ყოველგვარი გართობის სურვილი გაქრობოდათ. მიუხედავად იმისა, რომ არაფერი
          აკლდათ, უსიხარულოდ დიოდა მათი დღენი, მაშინ როცა, დროდადრო, თვით
          ღარიბ-ღატაკნიც კი გახალისდებიან ხოლმე. ციხესიმაგრის ბატონი სტუმარს
          მიუბრუნდა: „ვფიქრობ, რომ თქვენი ლოგინი უკვე გაშალეს. თუ დაღლილი ხართ,
          გირჩევთ, მოსასვენებლად წაბრძანდეთ.“ ამ გამოთხოვების აღწერისას ხმამაღალ
          მოთქმას უნდა მოვყვე, რადგან ამ გაყრამ ორივეს დიდი ტკივილი მოჰგვარა.
          კეთილშობილი პარციფალი სავარძლიდან წამოდგა და ხალიჩაზე შედგა ფეხი, ხოლო
          მასპინძელმა მას მშვიდობიანი ღამე უსურვა. ყველა რაინდი მყისვე წამოხტა.
          რამდენიმე პარციფალს მიუახლოვდა, რათა საძინებელი ოთახისკენ გაძღოლოდა.
          ეს ოთახი ისე მდიდრულად იყო მოწყობილი და საწოლიც ისეთი დიდებული იყო,
          რომ ამ სიმდიდრის ფონზე მე ჩემი გაჭირვება უფრო მწარედ შევიგრძენი. თუმცა
          ამ საწოლთან გაჭირვება რა მოსატანია! მასზე ფერადი, ცეცხლივით
          აელვარებული აბრეშუმის გადასაფარებელი გადაეფარებინათ. პარციფალმა საწოლს
          შეხედა თუ არა, დაითხოვა თანმხლები რაინდები და ისინიც გამოემშვიდობნენ
          და გავიდნენ. ახლა მასზე სხვაგვარად იზრუნეს. როდესაც პარციფალმა ურიცხვი
          სანთლით გაჩახჩახებულ ოთახს თავისი მშვენიერების ბრწყინვალე შუქიც
          შემატა, ისე რომ უნათლესი დღეც კი დაჯაბნა, ის საწოლის წინ,
          ფარდაგგადაფარებულ რბილ ბალიშზე მოკალათდა. მოირბინეს ცქვიტმა პაჟებმა და
          მას ქათათა ფეხებიდან ფეხსაცმელი გააძრეს. სხვა წარჩინებულმა და ზრდილმა
          ჭაბუკებმა კი დანარჩენი სამოსელი გახადეს. ამის შემდეგ კარი შემოხსნა
          ოთხმა მშვენიერმა ქალწულმა, იმის შესამოწმებლად, გმირს სათანადოდ თუ
          ემსახურებოდნენ და საკმარისად ფაფუკი თუ იყო ლოგინი. როგორც ეს
          თავგადასავალი იუწყება, თითოეულს წინ პაჟი მოუძღოდა, ანთებული სანთლით.
          ტანშიშველი პარციფალი ელვის სისწრაფით ჩახტა ლოგინში. ქალწულებმა უთხრეს,
          ჩვენი გულისთვის ცოტა ხანს კიდევ იფხიზლეო. მართალია პარციფალმა
          სასწრაფოდ კისრამდე გადაიფარა საბანი, მაგრამ მათ მაინც მოასწრეს თვალი
          შეევლოთ მისი შიშველი სხეულისთვის, ვიდრე ის, აწ უკვე საბანგადაფარებული,
          მიესალმებოდა. მისი ხილვით მოჯადოებულთ, 104 პარციფალი ვოლფგანგ ფონ
          ეშენბახი ალისფერი გაუხდათ პირისახე და ბაგე, რომელსაც ქალწულთა სინორჩის
          გამო, ჯერ მამაკაცი არ მიკარებოდა. აწ ისმინეთ, რა მოიტანა ამ ოთხმა
          ქალწულმა. სამს ქათქათა ხელში თუთის, ყურძნისა და სანელებლებით
          შეზავებული წითელი ღვინით სავსე ჭურჭელი დაეკავებინა, ხოლო მეოთხეს
          ლანგარი მოჰქონდა, რომელზეც სხვადასხვა ხილი ეწყო, ედემის ბაღში
          დაკრეფილს რომ ჰგავდა. როდესაც ქალწულმა პარციფალის წინაშე მუხლი
          მოიყარა, სთხოვა ჭაბუკმა, რომ გვერდით მიჯდომოდა. მაგრამ ასულმა მიუგო:
          „თუ გამიმასპინძლდებით, ისე ვეღარ მოგემსახურებით, როგორც ჩვენმა ბატონმა
          ინება.“ პარციფალმა ხილი გასინჯა, ცოტაოდენი ღვინოც დააყოლა და თან
          ქალიშვილებს მხიარული მასლაათი გაუბა. ამის შემდეგ ისინი გამოემშვიდობნენ
          და გავიდნენ. პარციფალი დაწვა. როდესაც პაჟებმა დაინახეს, რომ მას
          ჩაძინებოდა, შანდლები, ხელში რომ ეკავათ, ხალიჩაზე დადეს და ფეხაკრეფით
          გავიდნენ ოთახიდან. პარციფალი თავის საწოლში მარტო არ დარჩენილა.
          გამთენიამდე საშინელი სიზმრები სტანჯავდა. მას ძილი სამომავლო უბედურების
          წინათგრძნობამ დაუფრთხო. ამ სიზმრებმა ისეთი შიში მოჰგვარა, რომ
          გახმურეტის გამო დედამისის შიშნეული განცდებიც კი გადაწონა. მისი
          სიზმრების ხალიჩას არაბესკებივით შემოვლებოდა ხმლის პირები, შუაში კი
          ურიცხვი რაინდული ორთაბრძოლის სურათი ჩანდა. სიზმარში არაერთხელ მოუწია
          რაინდულ შეტევათა მოგერიება; სიზმრის სურათხატებმა ისე გააწამა, რომ
          ერჩივნა მღვიძარებისას ოცდაათჯერ ჩაეხედა სიკვდილისთვის თვალებში. როცა
          ამ საშინელი განცდების გამო ოფლში გაიღვარა, უკვე გათენებულიყო.
          პარციფალმა გაიფიქრა: „სად გადაიკარგნენ პაჟები? რად არ მეხმარებიან
          ჩაცმაში? კარგა ხნის ამაო ლოდინის შემდეგ, ჩვენს გმირს ისევ ჩაეძინა. ის
          არავის გაუღვიძებია. ყველა სადღაც გაკრეფილიყო. როდესაც გაკვირვებული
          გმირი წამოდგა, ხალიჩაზე თავისი აბჯარი და ორი ხმალი დაინახა. ერთი მას
          ციხე-ქალაქის მფლობელმა აჩუქა, მეორე კი ის იყო, ითერ გაჰავიესელი რომ
          ატარებდა. მან ჩაიბურტყუნა: „ნეტა, ეს რას უნდა ნიშნავდეს? ცხადია,
          აბჯარი უნდა ავისხა! სიძმარში შიშებმა დამტანჯა, ალბათ დღეს მძიმე
          ბრძოლის გადატანა მომიწევს. თუ ციხე-ქალაქის პატრონს ომის საფრთხე
          ემუქრება, სიამოვნებით დავემორჩილები და დავეხმარები. იმ ქალბატონსაც
          ერთგულ თანადგომას გავუწევ, ვინც ეს ახალთახალი მოსასხამი მათხოვა.
          ოღონდაც მსახურება მომთხოვოს! ამას ჩემდა სასარგებლოდ როდი ჩავიდენ, მისი
          ტრფობით რომ დავჯილდოვდე! ბოლოს და ბოლოს, ჩემი დედოფალი მეუღლე
          სილამაზით მას არ ჩამოუვარდება ანდა მასზე ლამაზიც კია! გააკეთა, რაც
          გასაკეთებელი იყო და თავიდან ფეხებამდე შეიარაღდა. ამის მერე გადაიკიდა
          ორივე ხმალი და კარი გამოიხურა. კიბესთან თავისი ცხენი ება. 105
          პარციფალი ვოლფგანგ ფონ ეშენბახი იქვე, მისდა გასახარად, იდო ფარი და
          შუბი. ვიდრე ჩვენი გმირი პარციფალი ცხენს მოახტებოდა, ოთახებს გახედა და
          ციხის ბინადართ შეეხმიანა. როცა ვერავის გააგონა და ვერც ვერავინ
          დაინახა, ძალზე დანაღვლიანდა. შემდეგ რისხვამ წამოუარა და იმ ეზოში
          შევიდა, სადაც წინა საღამოს ცხენიდან ჩამოხდა. იქ მიწაცა და ბალახიც
          გათელილი დახვდა, ბალახის ღეროებზე ნამის წვეთები ეკიდა. ჭაბუკმა
          ხმამაღლა დაუძახა ცხენს და სალანძღავი სიტყვების სროლით შეჯდა უნაგირზე.
          ციხესიმაგრის კარი ღია დახვდა, ბილიკზე კი ცხენთა ფლოქვების კვალი
          მოჩანდა. განრისხებული იქ აღარ შეყოვნებულა და სწრაფად შეჯირითდა ასაწევი
          ხიდზე. ამ დროს პაჟმა, რომელიც სადღაც შემალულიყო, ბაგირი მოჭიმა, ისე
          რომ უსწრაფესად აწეულმა ხიდის ბოლომ ცხენი კინაღამ არ გადაჩეხა.
          პარციფალმა უკან მიიხედა, კარგად რომ დაენახა, მაინც რა ციხე-ქალაქში
          იმყოფებოდა. პაჟმა დაუძახა: „იმის ღირსიც კი არ ყოფილხართ, მზე რომ
          დაგნათოდეთ. გასწით აქედან, თქვე უგუნურო! რა იქნებოდა პირი გაგეღოთ და
          ციხე-ქალაქის ბატონისთვის კითხვა დაგესვათ! დიდებასა და სახელზე თქვით
          უარი!“ როცა პარციფალმა ხმამაღალი შეძახილით ახსნა-განმარტება მოითხოვა,
          აღარავინ გამოპასუხებია. რამდენიც არ უძახა, პაჟი ისე იქცეოდა, გეგონება
          ზეზეულად ეძინა; ერთი ის იყო, რომ სასწრაფოდ ჩარაზა ციხესიმაგრის
          კარიბჭე. პარციფალს ძალზე ადრე მოუწია რთულ დროებასთან შეჯახება,
          რომელმაც სიხარული და ბედნიერება წარტაცა, სიცოცხლის ხალისი მოუსპო!
          როდესაც პარციფალი გრაალთან მივიდა, მან თავის ბედ-იღბალზე აყარა
          კამათელი. ოღონდ მხოლოდ თვალებით, კამათელს ხელითაც არ შეხებია. უჩვეულო
          დარდმა შეიპყრო, ამ დრომდე ასეთი ტკივილი მას არ განუცდია. პარციფალი
          მიჰყვა მკაფიო ნაკვალევს, ჩაძირული ამ ფიქრებში: „ის რაინდები, ჩემამდე
          რომ გააგელვეს ცხენები, ალბათ, საბრძოლველად მიეშურებიან თავიანთი
          ბატონის საქმისათვის. თუ დამთანხმდებიან, მეც შევუერთდები და ამით მათ
          ძლიერებას არაფერს ვავნებ. უკან არაფრით დავიხევ! გვერდით ამოვუდგები და
          მასპინძლობისა და ამ ჩინებული ხმლისათვის, მათმა დიდებულმა მბრძანებელმა
          რომ მისახსოვრა, ასე გადავიხდი მადლობას. თორემ დაუმსახურებლად ვატარებ
          ამ ხმალს და ისინიც ალბათ მხდლად მრაცხენ.“ და ერთგული პარციფალი ფლოქვთა
          ნაკვალევს მიჰყვა. სამწუხაროა, რომ მან ეს ციხესიმაგრე ასე მიატოვა!
          მაგრამ პარციფალის ნამდვილი თავგადასავალი სწორედ ახლაღა იწყება. მალე
          კვალი გამქრქალდა. სავარაუდოდ, წინ მიმავალნი ერთმანეთს დაშორებოდნენ,
          ვინაიდან ფართო ნაკვალევი თანდათან დავიწროვდა და შესუსტდა, ვიდრე
          საბოლოოდ და პარციფალის სავალალოდ, საერთოდ არ გაქრა. ამ 106 პარციფალი
          ვოლფგანგ ფონ ეშენბახი დროს ჭაბუკმა ისეთი რამ განიცადა, რამაც ის ძალზე
          დაამწუხრა: ჩვენს მამაც გმირს ქალის ხმამაღალი ქვითინი შემოესმა.
          გადაიქროლა ნამიანი ბალახი და ცაცხვის ხეზე მჯდარი ქალწული დაინახა,
          რომლის ერთგულებამაც ის შეძრა, რადგან ქალს მკლავებზე ესვენა მკვდარი
          რაინდის ბალზამირებული ცხედარი. ვისაც ეს სურათი გულზე არ მოხვდება, მას
          ერთგულებისა არა გაეგება რა! პარციფალმა ცხენი მისკენ გააჭენა. თუმცაღა
          მისი საყვარელი დეიდაშვილი იყო, მან ვერ იცნო იგი, ვისებრ ერთგულიც
          ამქვეყნად არავინ იყო. პარციფალი მიესალმა და ჰკითხა: „კეთილშობილო
          ქალბატონო, თქვენმა მწუხარებამ მეც გული მატკინა. თუ რამით შემიძლია,
          დაგეხმაროთ, თქვენს მსახურად მიგულვეთ.“ ქალმა ნაღვლიანად გადაუხადა
          მადლობა და ჰკითხა, საით გაეწია: „ამ უდაბურ ადგილას რამ მოგიყვანათ?
          უცხო მგზავრი აქ უბედურებას გადაეყრება. მე მსმენია და ჩემი თვალითაც
          მინახავს, რომ აქ უამრავი კაცი ბრძოლაში სიკვდილს ეწია. აქაურობას
          გაეცალეთ, თუ სიცოცხლე რამედ გიღირთ! მანამდე კი მიპასუხეთ, წუხანდელი
          ღამე სად გაათიეთ.“ „დაახლოებით ერთი მილის მოშორებით ამაყად წამოჭიმულა
          ციხესიმაგრე, ისეთი დიდებული, რომ მისი ბადალი არაფერი მინახავს. სულ
          ცოტა ხნის წინ წამოვედი იქიდან.“ ამის პასუხად მან გაცხარებით თქვა:
          „როცა ვინმე ნდობას მოგაგებებთ, ის არ უნდა მოატყუოთ. თქვენი ფარი
          მამცნობს, რომ უცხოელი ბრძანდებით. მაგრამ რომელიმე დასახლებული
          ადგილიდან რომ მოდიოდეთ, ამ გაუვალ ტყეში აქამდე ვერ მოაღწევდით, რამეთუ
          ოცდაათი მილის შემოგარენში ერთი ქვისა თუ ხის სახლიც კი არ ჭაჭანებს,
          გარდა ერთადერთი ციხესიმაგრისა. მისებრ დიდებული ნაგებობა დედამიწის
          ზურგზე მეორე არ არის. მაგრამ მისთვის კაციშვილს ვერ მიუგნია, ყველა
          ძალისხმევა ფუჭი გამომდგარა, რაც არ უნდა თავდაუზოგავად ეძებათ. მხოლოდ
          ის დაინახავს ციხესიმაგრეს, ვინც მოწოდებულია საამისოდ, თუნდაც თავად არც
          არაფერი იცოდეს. ბატონო, ვერ დავიჯერებ, რომ ამ ციხესიმაგრეს სწვევიხართ.
          მისი სახელია მუნსალვეშე, ხოლო ციხესიმაგრის პატრონის სამეფოს სალვეშე
          ჰქვია. მოხუცმა ტიტურელმა ის თავის ვაჟს, მეფე ფრიმუთელს გადასცა. ამ
          კეთილშობილმა გმირმა უამრავ რაინდულ ბრძოლაში დაიდგა თავზე დიდების
          გვირგვინი, ვიდრე ერთი მანდილოსნის ტრიალების გამო, ის სიცოცხლეს არ
          გამოესალმა. მას ოთხი შვილი დარჩა. მათგან სამი, დიდი სიმდიდრის
          მიუხედავად, მწუხარებაში ცხოვრობს. მეოთხე შვილმა, ვაჟმა, განდეგილობა და
          სიღატაკეში ცხოვრება არჩია. მას ტრევრიცენტი ჰქვია. მისი ძმა ანფორტასი
          თავის ცხოვრებას ლოგინს მიჯაჭვული ატარებს; მას არც სიარული და არც
          ჯირითი ძალუძს. ის გახლავთ ციხესიმაგრე მუნსალვეშეს პატრონი, მაგრამ 107
          პარციფალი ვოლფგანგ ფონ ეშენბახი უფლის რისხვა აქვს თავს დატეხილი.
          ბატონო, თქვენ რომ ნამდვილად მიგეღწიათ ამ ციხესიმაგრეში, მისი პატრონი
          ამ თავისი ხანგრძლივი ტანჯვისაგან გათავისუფლდებოდა.“ პარციფალმა ქალწულს
          განუმარტა: „მე იქ ენითაუწერელი საოცრებები ვიხილე და უმშვენიერესი
          ქალწულებით გავკვირდი.“ ამ დროს ასულმა, როგორც იქნა, ის ხმაზე იცნო და
          შესძახა: „შენ პარციფალი ხარ! ჩქარა მითხარი, ნახე გრაალი და
          მრავალტანჯული ბატონი? მაუწყე იქაურობაზე ახალი ცნობები! დაილოცოს შენი
          იღბლიანი მოგზაურობა, თუკი ბატონი საშინელი სნეულებისგან განიკურნა! აწ
          შენ ამა ქვეყნის ყველა ქმნილებას აღემატები! შენი ქვეშერვდომია მთელი
          შესაქმე! აურაცხელი სიმდიდრე და უზენაესი ძალაუფლება შენია!“ „როგორ
          მიცანი?“ ჰკითხა ჩვენმა გმირმა პარციფალმა. მან მიუგო: „მე ის ქალწული
          ვარ, ვისაც შენ ერთხელ დარდი გაუზიარე და სახელიც უთხარი! ჩვენი
          ნათესაობისა ნუ შეგრცხვება. დედაშენი დეიდაა ჩემი. ის ქალური
          კდემამოსილების ყვავილია და განსახიერება დაუნისლავი სიწმინდისა. უფალმა
          დაგლოცოს! შენ ჭეშმარიტად შემიმსუბუქე ტკივილი სატრფოს გამო, რომელიც
          რაინდულ ორთაბრძოლაში მომიკლეს. აქ მისვენია ის მკლავებზე! ნუთუ
          განიზომება ის მწუხარება, რომელიც ღმერთმა მისი სიკვდილით მომივლინა? ის
          მამაცი რაინდი იყო და მისმა დაკარგვამ გული მომიკლა; დღე და ღამ მას
          ვგლოვობ.“ „აჰ, სად გაქრა შენი ტუჩების სიწითლე! ნუთუ შენ ნამდვილად ის
          სიგუნე ხარ, რომელმაც ჩემი ვინაობა გამიმხილა? თავზე თმა აღარ შეგრჩენია;
          რა იქნა შენი გრძელი ყავისფერი დალალები! ბრიცილიანის ტყეში შენ ჯერაც
          სიცოცხლით სავსე იყავი, მიუხედავდ იმისა, რომ დიდ მწუხარებას შეეპყარი.
          მაგრამ აწ შენი სიტურფე და სასიცოცხლო ძალა უკვალოდ გამქრალა. ამგვარ
          ყოფას მე ვერ გადავიტანდი. მოდი, მიცვალებული მიწას მივაბაროთ!“ ცრემლმა
          იწვიმა ქალწულის თვალთაგან და ტანისამოსი დაუსველა. სიგუნე ქალბატონ
          ლუნეტეს რჩევას არ მიჰყოლია; მბრძანებელმა კი, აი, რა ურჩია: „ნუ ხელყოფ
          მის სიცოცხლეს, ვინც მეუღლე მოგიკლა, რამეთუ ის ამ მკვლელობისთვის
          სიკეთით მოგიზღავს!“ სიგუნეს კი ამგვარ შვებაზე არც უფიქრია, თუმცაღა
          ამას ბევრი პირუმტკიცე ქალბატონი იქმს, რომელთა შესახებაც სიტყვას აღარ
          გავაგრძელებ! მირჩევნია, სიგუნეს ერთგულებაზე გიამბოთ! მან პარციფალს
          უთხრა: „თუ გინდა რომ გამახარო, მაუწყე, რომ მრავალტანჯული ანფორტასი
          სნეულებისგან იხსენი და ამით სამარადისო დიდება მოიპოვე! მხარზე მისი
          ხმალი გკიდია. თუ გაეცნობი მის იდუმალ ჯადოსნურ ძალას, უშიშრად ჩაებმები
          ნებისმიერ ბრძოლაში. ის ბასრპირიანი მახვილია და დიდგვაროვანმა მჭედელმა
          ტრებუხეტმა 108 პარციფალი ვოლფგანგ ფონ ეშენბახი გამოჭედა. კარნანტის
          სიახლოვეს ერთი წყარო მოჩქეფს, რომლის სახელსაც იმ ქვეყნის მეფე ლაკი
          ატარებს. პირველი გადამწყვეტი დარტყმის შემდეგ ხმალი უვნებელი რჩება,
          მაგრამ მეორე დარტყმისას ტყდება. თუ მას ლაკის წყაროსთან მიიტან, წყლის
          ნაკადი კვლავ გაამთელებს. მაგრამ დაღამებამდე უნდა მოასწრო იმ ადგილამდე
          მისვლა, სადაც წყარო კლდიდან გადმოჩქეფდება; თუ არცერთი ნაწილია
          დაკარგული, და გადატეხის ადგილებში ზუსტად შეაერთებ ნაწილებს, წყაროს
          წყალში ხმალი კვლავ გამთელდება; ეგ კი არა, ფხა უფრო აელესება და უკეთაც
          მოსადავდება, ასე რომ, მის სილამაზესაც არაფერი დააკლდება. ოღონდ
          ამისათვის სწორი შელოცვა უნდა იცოდე და მე ვშიშობ, რომ ციხესიმაგრეში შენ
          მას ვერ შეიტყობდი. მაგრამ თუ ამ შელოცვას ისწავლი, იღბალი არასდროს
          გიმტყუნებს. დამარწმუნე, საყვარელო დეიდაშვილო, რომ იმ საოცრებათა
          მფლობელი, რაც იქ იხილე, ოდესმე შენ გახდები! და მაშინ შენ შეიქნები
          უწარჩინებულესი წარჩინებულთა შორის და დიდების გვირგვინს დაიდგამ თავზე!
          ყველაფერი, რაც კი კაცს უნატრია, უხვად გებოძება! თუკი შენ გადამწყვეტი
          კითხვა დასვი, სიმდიდრითა და ძალაუფლებით ვერაკაცი შეგედრება დედამიწის
          ზურგზე.“ ხოლო მან მიუგო: „მე კითხვა არ დამისვამს!“ „ვაგლახ, რატომ
          გიხილათ ჩემმა თვალებმა!“ სასოწარკვეთით შესძახა ქალმა. „თქვენ კითხვის
          დასმის შესაძლებლობა ხელიდან გაუშვით! რატომ მოიქეცით ასე? გრაალთან რომ
          იყავით, ურიცხვი საოცრების მოწმე გახდით! მრავალი კეთილშობილი ქალბატონი
          იხილეთ, მათ შორის სათნო გარშილოიე და და რეპანს დე შოიე! ორივეს
          ვერცხლის ბასრი დანა და სისხლიანი შუბი მოჰქონდა! ვაგლახ! აწ რაღა გსურთ
          ჩემგან? უღირსო და მხდალო კაცო! გამძვინვარებული მგლის ეშვზე სახიფათო
          ყოფილხართ! თქვენი ერთგულება სიჭაბუკეშივე შეუბღალავს სიცრუის გესლს! რა
          იქნებოდა, თქვენი მასპინძლისთვის, ასე სასტიკად რომ დასაჯა უფალმა, დარდი
          გაგექარვებინათ და მისი ტანჯვის მიზეზზე კითხვა დაგესვათ! თქვენ კი
          ცოცხლობთ, მაგრამ თქვენი ბედნიერება მკვდარია!“ შეძრწუნებულმა პარციფალმა
          სთხოვა: „საყვარელო დეიდაშვილო, ასე მკაცრად ნუ მომექცევით! თუ უწესობა
          ჩავიდინე, უთუოდ მოვინანიებ.“ ასულმა აგდებულად მიუგო: „სინანულია თქვენი
          ხვედრი! ზუსტად ვიცი, რომ მუნსალვეშეში თქვენი ღირსება და რაინდული
          დიდება დაასამარეთ! ამიერიდან ჩემგან ერთ სიტყვასაც ვერ გაიგონებთ.“ აი,
          ასე დაშორდა პარციფალი ასულს. ჩვენს ძალგულოვან გმირს გული დაუმძიმდა
          იმის გამო, რომ კითხვა არ დაუსვამს, როცა ციხესიმაგრის მრავანტანჯულ
          ბატონს გვერდით ეჯდა. თვითგვემამ და დღის მხურვალებამ სიმწრის ოფლი
          გამოადინა. სულის მოსათქმელად მუზარადი მოიხადა და ხელში დაიჭირა. სახის
          ჯავშანიც (Fintale) 109 პარციფალი ვოლფგანგ ფონ ეშენბახი მოიძრო და მისმა
          მშვენიერებამ ჟანგის ყველა ლაქა გადაფარა. უცებ მან ახალი ნაკვალევი
          შენიშნა. დაინახა, რომ წინ უსწრებდა ერთი დაჭრილი და ერთიც საღი ცხენი.
          ამ უკანასკნელზე იჯდა ქალბატონი, რომელსაც ოდესღაც უკვე შეხვედროდა. და
          მან გადაწყვიტა, რომ მათ ჩადგომოდა კვალში. ქალბატონის ცხენი ისე
          გაძვალტყავებულიყო, რომ კანქვეშ ნეკნებს დაუთვლიდი. ცხენი თეთრი იყო და
          ლაფნის ავშარა ეკეთა. ფაფარი ლამის ფლოქვებამდე ჩამოშვებოდა, თვალბუდეში
          ღრმად ჩასხდომოდა თვალები. ქალბატონის ფაშატი დაუძლურებული და
          გადაქანცული ჩანდა. შიმშილისა და უძილობისგან ისე გასავათებულიყო, რომ
          აბედივით დაწვრილებულიყო. საკვირველი იყო, რომ საერთოდაც შეეძლო სიარული;
          ამას ისიც ემატებოდა, რომ მისი პატრონი კეთილშობილი ქალბატონი
          ბრძანდებოდა, რომელსაც ცხენის მოვლისა არაფერი გაეგებოდა. მოუხერხებელი
          და ვიწრო უნაგირი ედგა, თანაც გატეხილი. მოსართავის ზანზალაკებიდან
          თითო-ოროლაღა შერჩენოდა. უნაგირის გარსაკრავად საბრალო ქალი უხეშ ბაწარს
          უნდა დასჯერებოდა, რაც მის წარჩინებულ გვარიშვილობას სრულებით არ
          შეეფერებოდა. მისი სამოსი ხმელ ტოტებსა და ნარ-ეკალს ისე დაეფლითა და
          დაეკონკა, რომ შიგნიდან გედის ფრთასავით ქათქათა თეთრი კანი მოუჩანდა.
          მოკლედ, ტანს ძონძებიღა უფარავდა. ამ ადგილებიდან თეთრი კანი გამოკრთოდა,
          ღია ადგილები კი მზის სხივებს საშინლად დაეწვა და გაეწითლებინა. ამ
          ყველაფრისდა მიუხედავად, სავსე ტუჩები წითლად უღვიოდა, ისე ელვარებდა,
          რომ ცეცხლის ალს გააფერმკრთალებდა. რა მხრიდანაც არ უნდა დასხმოდი თავს,
          არაფერი იფარავდა. უსამართლობა იქნებოდა ის „Viel an“-ად მიგეჩნია,
          რამეთუ ის უქონელი იყო (სიტყვის თამაშია). პატივცემულნო, მერწმუნეთ, რომ
          ის უდანაშაულოა და ამხელა სიძულვილს არ იმსახურებს, რამეთუ არასდროს
          შეულახავს ქალური ღირსება. ალბათ შემეკითხებით, რატომ გიყვებით ასე
          დაწვრილებით მის უბედურებაზე; უბრალოდ იმიტომ, რომ საქმე იმ სიმდიდრეს
          ეხება, რომლის გამოც მე ასეთ ქალს, თუნდაც შიშველ-ტიტველს, ძვირფასად
          გამოწყობილ ქალბატონებს ვამჯობინებ. როგორც კი მიესალმა პარციფალი, ქალმა
          უმალ იცნო, ვინც იყო ეს ამქვეყნად ყველაზე მშვენიერი ჭაბუკი. მან თქვა:
          „ჩვენ ერთხელ უკვე შევხვერდივართ ერთმანეთს და მაშინ დიდი უბედურება
          დამაწიეთ თავს. დაე, უფალმა გიწყალობოთ პატივი და ბედნიერება, თუ ჩემს
          სამსახურში ჩადგებით! რადგან თქვენი ბრალია, რომ ამჟამად ბევრად
          ღარიბულად მაცვია, ვიდრე ჩვენი პირველი შეხვედრისას მეცვა. მაშინ ჩემთან
          რომ არ მოსულიყავით, ახლა ჩემს პატიოსნებაში ეჭვს ვერავინ შეიტანდა.“
          გაოცებულმა პარციფალმა მიუგო: „პატივცემულო ქალბატონო, გამაგებინეთ, ასე
          ვინ განგარისხათ. მას შემდეგ, რაც რაინდის ფარს ვატარებ და ცოტაოდენი 110
          პარციფალი ვოლფგანგ ფონ ეშენბახი გამეგება რაინდული ქცევისა, არც
          თქვენთვის და არც სხვა ქალბატონებისთვის სამარცხვინო არაფერი მიკადრებია.
          ჩემს პატიოსან სახელს ხომ შეველეოდი! თქვენს მწუხარებას კი ვიზიარებ!“
          ატირებულმა ქალმა სწრაფად გააჭენა ცხენი, ღვარად სდიოდა ცრემლი მრგვალ და
          მაღალ მკერდზე, ოსტატის ხელთქმნილს რომ ჰგავდა. თუმცა, ყოვლად გაწაფული
          ოსტატიც კი ვერ ჩამოქნიდა მას ისე დიდებულად, ბუნებას რომ გამოეძერწა. ამ
          ქალბატონმა, მისი მომხიბვლელობის მიუხედავად, ჩვენს გმირს ღრმა
          მშვინვიერი ტკივილი აღუძრა. ქალი ცდილობდა, სიშიშვლე ხელებითა და
          მკლავებით დაეფარა პარციფალის მზერისგან. მაშინ პარციფალმა უთხრა:
          „ქალბატონო, გულწრფელად მსურს თქვენს სამსახურში ჩავდგე! ღვთის
          გულისათვის, აიღეთ ჩემი მოსასხამი და მოიხურეთ!“ „აჰ, ბატონო! მთელი ჩემი
          ბედნიერება ამაზეც რომ იყოს დამოკიდებეული, მოსასხამის გამორთმევას მაინც
          ვერ გავბედავდი. თუ გინდათ, რომ ცოცხალი დავრჩეთ მეც და თქვენც,
          სასწრაფოდ გაეცალეთ აქაურობას და სადმე შორს გადაიკარგეთ. მე ჩემი
          სიკვდილი არ მადარდებს, თქვენზე ვშიშობ, უბედურებას არ ეწიოთ.“ „ძვირფასო
          ქალბატონო! ვინ მოგვისწრაფებს სიცოცხლეს? ღვთიური ძალა გვებოძა და მთელმა
          ჯარმაც რომ შემოგვიტიოს, მზად ვარ, თქვენი და ჩემი სიცოცხლე დავიცვა.“
          ქალმა მიუგო: „კეთილშობილი ბატონია ის, ვინც ჩვენი სიცოცხლის მოსპობას
          ეცდება. ისეთი უბადლო მებრძოლია, რომ თქვენისთანა ექვსი რაინდიც კი
          დაუმარცხებია. ისიც მაშფოთებს, გვერდიგვერდ რომ მივაჭენებთ ცხენებს.
          ოდესღაც მისი მეუღლე ვიყავი. მაგრამ ახლა, მე საბრალო, მის მოახლეობასაც
          ვერ ვეღირსები; მისი მრისხანების ბრალია, ასე რომ მდევნის.“ პარციფალი
          ხელახლა მიუტრიალდა კეთილშობილ ქალბატონს. „რამხელა ამალა ჰყავს თქვენს
          მეუღლეს? მე რომ თქვენს რჩევას მივყვე და გავიქცე, ბოლოს თქვენც ხომ
          სამარცხინოდ მიიჩნევთ ამ ჩემს საქციელს! გაქცევას სიკვდილი მიჯობს!“
          შიშველმა ჰერცოგინიამ უპასუხა: „მას გვერდით არავინ უდგას, ჩემ გარდა! და
          თუ თქვენ ამ ერთადერთ მეტოქესთან გამარჯვების იმედი გაქვთ, ძალიან
          შემცდარხარ!“ მართალია ამ კეთილშობილი ქალის სამოსი ძონძებისგან და
          საყელოს ნარჩენებისგან შედგებოდა, ამ გარეგანი სიღატაკის მიუხედავად,
          მას, დიაცური სიკეთისა და უმწიკვლობის განსახიერებას, ქალური სიწმინდის
          გვირგვინი დადგომოდა შარავანდად. 111 პარციფალი ვოლფგანგ ფონ ეშენბახი
          პარციფალმა სახეზე ჯავშანი აიფარა, რადგან ბრძოლას მაინც აპირებდა.
          დაიხურა მუზარადი და ისე მიიმაგრა, მხედველობის არე რომ არ შეზღუდვოდა.
          ამ დროს მისმა ულაყმა თავი აწია და იეშუტეს ფაშატს შესჭიხვინა. მხედარმა,
          რომელიც პარციფალისა და გაშიშვლებული იეშუტეს წინ მიდიოდა, ეს ჭიხვინი
          გაიგონა და იმის გაგება მოინდომა, თუ ვინ მიაჭენებდა ცხენს მისი მეუღლის
          გვერდით. ისე განრისხებით შემოაბრუნა ცხენი, რომ გზიდან გადაახტუნა და
          ჰერცოგი ორილუსი საბრძოლო მზადყოფნით წარდგა პარციფალის წინაშე.
          ანთებულმა საბრძოლო ჟინით, აბჯრის ფერისავე გაჰავიესური შუბი მოიმარჯვა;
          მისი მუზარადი ტრებუხეტს გამოეჭედა, გმირის ფარი კი კაიეტის ქვეყანაში,
          ტოლედოში დაემზადებინათ, ფარის რკალებიცა და გუმბათიც განსაკუთრებული
          სიმტკიცით გამოირჩეოდა. მედიდური თავადის მუნდირი და მოსასხამი წარმართთა
          ქვეყნიდან ჩამოტანილი ალექსანდრიული აბრეშუმისა იყო. ცხენის ფოლადის
          რგოლებიანი ჯავშანი ტენაბროკში დაემზადებინათ. უნაგირზე ძვირფასი
          აბრეშუმის ქსოვილი ეფინა. მდიდრული და თანაც მსუბუქი იყო მისი საჭურველი:
          საწვივეები, ჯაჭვის პერანგი და ზარადი (ზუჩის ჯაჭვი). გარდა ამისა, გულად
          რაინდს ეკეთა რკინის საბარკულები, რომელიც ანჟუს დედაქალაქ ბეალცენანში
          გამოეჭედათ. ის, რაც მის უკან მავალ განძარცვულ კეთილშობილ ქალბატონ
          ემოსა ტანთ, ამ აღჭურვილობასთან, რაღა თქმა უნდა, ახლოს ვერ მოვიდოდა.
          რაინდის რკინის აბჯარი სოისონში გამოეწრთოთ; მისი რაში მუნსალვეშეს
          სიახლოვეს მდებარე ბრუმბანეს ზღვის სანაპიროდან წამოეყვანათ, სადაც მის
          ძმას, მეფე ლეჰელინს ბრძოლით ეგდო ხელთ. საბრძოლველად გამზადებულიყო
          პარციფალიც. მან ცხენი პირდაპირ ორილუს ლალანტელისკენ გააქროლა; მის
          ფარზე გამოსახული დრაკონი შენიშნა, ცოცხალს რომ ჰგავდა. ორილუსის
          მუზარადზეც აღმართული დრაკონი იყო მიმაგრებული. ცხენის გადასაფარებელ
          ქსოვილსაც და რაინდის მოსასხამსაც პატიოსანი ქვებით შემკული აურაცხელი
          ოქროს დრაკონი ამშვენებდა, ლალის ქვის თვალებით. ეს უშიშარი გმირები
          სიტყვის უთქმელად, ვრცელი განარბენის შემდეგ, ისეთი ძალით ეკვეთნენ
          ერთმანეთს, რომ დალეწილი შუბების ნამსხვრებები ჰაერში დაბზრიალდა.
          ბედნიერი ვიქნებოდი, ამგვარი შერკინება, ეს თავგადასავალი რომ
          გადმოგვცემს, ოდესმე საკუთარი თვალით მენახა. როცა ისინი ასე გააფთრებით
          შეებნენ ერთმანეთს, ქალბატონ იეშუტეს მოუწია ეღიარებინა, რომ მსგავსი
          თავდაუზოგავი ორთაბრძოლა არასდროს ენახა. ამ უსიხარულო ქალბატონს ცხენი
          განზე გადაეყენებინა, შიშით ხელებს იფშვნეტდა და ნატრობდა, რომ ამ
          ბრძოლიდან ორივე უვნებლად გამოსულიყო. 112 პარციფალი ვოლფგანგ ფონ
          ეშენბახი მალე ორივე ცხენი ოფლში გაიღვარა, რადგან თითოეულ რაინდს სურდა,
          გამარჯვების პატივი უცილობლად მას რგებოდა წილად. იშიშვლეს ელვარე
          ხმლები; მუზარადებიდან გამოიყარა ნაპერწკლები და ჰაერში მათი შხუილ-
          წკრიალის ხმა გაისმა. ორი შეუპოვარი მეომარი გაცხარებით სცდიდა ძალას იმ
          ბრძოლაში, რომელიც ამ უშიშარ გმირებს ან გამარჯვებას მოუტანდა ანდა
          მარცხისთვის გაწირავდა. თუმც დამჯერი ცხენები ჰყავდათ, ორივე მაინც დეზის
          კვრით აქეზებდა თავის ბედაურს და გაშმაგებით იქნევდა ხმალს. პარციფალის
          სანაქებოდ უნდა ითქვას, რომ ის ყოჩაღად უმკლავდებოდა ერთ რაინდსა და
          ასობით დრაკონს. ამ ბრძოლაში ორილუსის მუზარადზე მიმაგრებული დრაკონი
          ძალზე დაშავდა: დასცვივდა ურიცხვი გამჭვირვალე და მზეებრ ელვარე
          პატიოსანი თვალი. რაინდები ამხედრებულნი ხმალაობდნენ, მიწაზე ფეხი არ
          დაუკარებიათ. ჩვენი უშიშარი გმირის ხმლის ქნევამ ქალბატონ იეშუტეს
          მეუღლის კეთილგანწყობა ისევ მოაპოვებინა. მებრძოლები ხელებითაც
          ეჯაჯგურებოდნენ ერთმანეთს და ისეთი გააფთრებით, რომ ჯაჭვის პერანგი
          გაერღვათ და ფოლადის რგოლები მუხლებამდე ჩამოუცვივდათ. ორივემ აჩვენა, თუ
          რას ჰქვია ნამდვილი ბრძოლა! მინდა აგიხსნათ, თუ რამ განარისხა ერთ-ერთი
          მეომარი: საქმე ის იყო, რომ ერთხელ ის თავის სათნო მეუღლეს ძალადობრივად
          მოექცა; არადა ის მისი კანონიერი ბატონი იყო და ქალს მისი მფარველობის
          იმედი უნდა ჰქონოდა; რაინდს ეგონა, რომ ცოლმა უღალატა და სატრფოს
          მკლავებში მომწყვდეულმა ღირსება და პატიოსნება დაივიწყა, რამაც ის
          პიროვნულად შეურაცხყო. ამიტომაც დასაჯა ისე სასტიკად, რომ თუ სიკვდილით
          დასჯას გამოვრიცხავთ, უდანაშაულო ქალი ამგვარად არასდროს უწამებიათ.
          ორილუსი დარწმუნებული იყო, რომ კაცს სრული ძალაუფლება გააჩნდა ქალზე და
          შეეძლო საკუთარი სურვილისამებრ მოქცეოდა, რაშიდაც ვერავინ ჩაერეოდა.
          მამაცმა გმირმა პარციფალმა კი მას ქალბატონი იეშუტეს მიმართ
          გულმოწყალების გამოჩენა ხმლით ხელში მოთხოვა. ჩემი გამოცდილებით, ასეთ
          შემთხვევაში მეგობრული თხოვნა უფრო ჭრის, თუმცა აქ სახუმაროდ არ გვქონია
          საქმე. ჩემი აზრით, ამ ბრძოლაში ორივე მათგანი თავისებურად სწორი იყო. თუ
          უფალი, რომელიც ერთმანეთისგან განარჩევს სამართალსა და უსამართლობას, ამ
          ამბავში ჩაერეოდა, ორივე სიცოცხლეს გამოესალმებოდა, რადგან მათ
          საკმარისად მიაყენეს ტკივილი ერთმანეთს. მოკლედ, ცხარე ბრძოლა იყო
          გაჩაღებული, რამეთუ თითოეულს სურდა საკუთარი საბრძოლო დიდება
          დაემტკიცებინა. ჰერცოგი ორილუს ლალანტელი საბრძოლო ოსტატობის ყველა წესის
          დაცვით იბრძოდა. და მე მგონია, რომ საომარ გამოცდილებაში მას ტოლს
          ვერავინ დაუდებდა. ამგვარ შერკინებებში ხშირად მოუპოვებია მას
          გამარჯვება, რადგან ძალაც ერჩოდა და ხმალსაც ოსტატურად 113 პარციფალი
          ვოლფგანგ ფონ ეშენბახი იქნევდა. თავის სხეულებრივ უპირატესობაზე
          დაყრდნობით, უცაბედად უტევდა ის ახალგაზრდა, ძლიერ პარციფალს და
          ცდილობდა, უნაგირიდან გადმოეგდო. მაგრამ პარციფალი უფრო სწრაფი აღმოჩნდა
          და უნაგირს მოწყვიტა. შვრიის კონასავით შეარხია აქეთ-იქით, მასთან ერთად
          გადმოხტა უნაგირიდან და ხის ტანს გააკრა. ორილუსი, რომელიც ასეთ შავ
          დღეში აქამდე არასოდეს ჩავარდნილა, მოულოდნელად მარცხის წინაშე დადგა.
          „ახლა კი მოგიწევს, მოინანიო, რისხვით დაბრმავებულმა უდანაშაულო ქალი ასე
          რომ გააწამე! ამიერიდან ისევ კარგად და სიყვარულით მოექცევი, თუ არადა
          მოკვდები!“ „ნუ ჩქარობ!“ შეეპასუხა ჰერცოგი ორილუსი. „ჯერ არ
          დავმარცხებულვარ!“ მაშინ ახალგაზრდა გმირი ისეთი ძალით დააწვა მკერდზე,
          რომ ზარადიდან სისხლმა გამოჟონა. ასე აიძულა თავადი, დანებებოდა, რადგან,
          ბოლოს და ბოლოს, სასიკვდილოდ მასაც არ ემეტებოდა თავი. ორილუსმა უთხრა
          პარციფალს: „ჰოი, გულადო, ძლიერო ვაჟკაცო! რით დავიმსახურე, რომ შენი
          ხელით უნდა მოვკვდე?“ პარციფალმა მიუგო: „სიცოცხლეს შეგინარჩუნებ, მაგრამ
          შენს ცოლს კვლავ მოწყალე თვალით უნდა შეხედო!“ „არ შემიძლია! მან ძალიან
          მაწყენინა! ოდესღაც დიდი პატივისცემით ვეპყრობოდი, მაგრამ მან თავისი
          ქალური ღირსება ფეხქვეშ გათელა და ამით სასოწარკვეთაში ჩამაგდო. სხვა
          ყველაფერს გავიღებ ჩემი სიცოცხლის ფასად! უფალმა მიბოძა სიცოცხლე და აწ
          ის შენს ხელთაა და მეც შენი დიდსულოვნების იმედზეღა ვარ დარჩენილი.
          მინდა, რომ ვიცოცხლო.“ და თავადმა განაგრძო: „ამისათვის ძვირსაც
          გადავიხდი! ჩემი ძმა ორი სამეფოს მბრძანებელია. თუ არ მომკლავ, ერთი
          სამეფო შენი გახდება, რადგან ჩემ გამო ის ყველაფერს გაიღებს. გარდა
          ამისა, ჩემს საჰერცოგოსაც სამართავად შენ გადმოგცემ. ასე რომ ამ
          გამარჯვების წყალობით შენი საგმირო დიდება განუზომლად ამაღლდება! მაგრამ,
          გულადო და უშიშარო გმირო, ნუ მომთხოვ ამ ქალის შენდობას. მთხოვე სხვა
          რამ, რაც შენს პატივსა და დიდებას გაამრავლებს! რაც არ უნდა დამემართოს,
          ამ პატივაყრილ ჰერცოგინიას ვერ შევინდობ!“ უთხრა დიდსულოვანმა
          პარციფალმა: „ვერა ადამიანი, სამეფო თუ ქონება ვერ იხსნის შენს
          სიცოცხლეს, თუ არ შემპირდები, რომ ბრეტანისკენ გაქუსლავ და იქ ერთ ასულს
          მოძებნი, რომელიც ჩემ გამო ერთმა კაცმა დასაჯა. თუ თავად არ ძალუძს,
          პასუხი მოსთხოვოს იმ კაცს, ჩემი შურისძიებით მიეგება პასუხი! შენ იმ
          კეთილშობილ ასულს მორჩილება უნდა აღუთქვა და დაარწმუნო, რომ მე მის
          სამსახურში ვდგავარ. თუ ამას არ იზამ, მოკვდები! უთხარი ართურს და მის
          მეუღლესაც, მიგულვონ მათ მსახურად. ჩემი მსახურების სანაცვლოდ კი, დაე,
          მათ ამ ასულის დასჯა აზღვევინონ მას, ვინც ეს ჩაიდინა. და ბოლოს,
          დაბეჯითებით 114 პარციფალი ვოლფგანგ ფონ ეშენბახი ვითხოვ, რომ შენს
          მეუღლეს გულწრფელად და ყოველგვარი ქვენა ზრახვების გარეშე, შეუნდო! თუ
          შემეწინააღმდეგები, ამ ადგილიდან შენს ცხედარს საკაცით გაასვენებენ.
          კარგად მოიფიქრე და ამის მიხედვით იმოქმედე! და მადლობა მითხარი
          იმისთვის, რაც შემოგთავაზე!“ ჰერცოგმა ორილუსმა უთხრა პარციფალს: „რახან
          შენსას არ იშლი, გემორჩილები, იმიტომ რომ სიცოცხლე მწყურია!“ წარმტაც
          ქალბატონ იეშუტეს თავისი მეუღლის შიშით ამ მეომართა გაშველება ვერ
          გაებედა და ის თავის უბედურებას დასტიროდა. როცა ორილუსმა აღუთქვა, რომ
          ცოლს შეუნდობდა, პარციფალმა მეტოქეს ფეხზე წამოდგომის ნება მისცა.
          დამარცხებულმა თავადმა თქვა: „კეთილშობილო ქალბატონო, რადგან მე თქვენ
          გამო ამ ბრძოლაში დამარცხება ვიწვნიე, აი, ჩემი გაშლილი მკლავები;
          შენდობის ნიშნად თქვენი კოცნა მსურს; თუმცაღა, ჩემი რაინდული სახელი
          თქვენ გამო ძალზე შეიბღალა, მაგრამ ვერაფერს გავაწყობთ. რაც მოხდა,
          ჩავლილია და დასავიწყებელი!“ ეს კეთილშობილი ქალბატონი, სიშიშვლისდა
          მიუხედავად, სასწრაფოდ ჩამოხტა ცხენიდან და თუმცა რაინდის ტუჩები სისხლს
          გაეწითლებინა, დაეწაფა მას, როგორც მისმა მეუღლემ ისურვა. იქ დიდხანს
          აღარ დაყოვნებულან; ორივე რაინდმა და კეთილშობილმა ქალბატონმა გაქუსლეს
          და მალევე ისინი ერთ კლდოვან ადგილას, განდეგილის სენაკს მიადგნენ. ამ
          სენაკში პარციფალმა ნახა რელიკვიათა ზარდახშა და მის გვერდით შუბი,
          ფერადი ტარით. განდეგილს, რომელიც ამ სენაკში განმარტოებულიყო,
          ტრავიცენტი ერქვა. პარციფალი ისე მოიქცა, როგორც ღირსეულ კაცს შეეფერება.
          მან ხელი დაადო რელიკვიათა ზარდახშას და ფიცი წარმოთქვა: „ჩემს რაინდულ
          ღირსებაზე ვიფიცებ! მაქვს თუ არა ეს ღირსება, ამას ჩემი რაინდული
          საბრძოლო საქმენი დაამოწმებს! რაინდობავ, წარსულში შენ სახელს შენსას
          დიდების გვირგვინი დაადგი, რომელიც დღემდე ბრწყინავს! თუ ცრუ ფიცს ვდებ,
          დაე, ქვეყნიერების წინაშე შერცხვენილმა ვიარო სამარადისოდ და მთელი ჩემი
          დიდება განქარდეს! ჩემი სიტყვების ჭეშმარიტების საწინდრად მთელი ჩემი
          ბედ- იღბალი ყოვლისმხილველის ხელისთვის მიმიბარებია! დაე, მისი
          ყოვლისშემძლეობის ძალით, მარადიულ ტანჯვასა და სირცხვილში ვიწვოდე
          ამქვეყნადაც და იმქვეყნადაც, თუ ამ პატიოსანი ქალის ბრალია, მე რომ მას
          გულსაბნევი ჩამოვგლიჯე და თითიდან ოქროს ბეჭედი წავაძრე! მაშინ, როცა ეს
          ჩავიდინე, მე რაინდი არ ვყოფილვარ, ერთი ჩერჩეტი ბიჭი ვიყავი, უგუნური და
          უცოდინარი. სასოწარკვეთილმა ბევრი იტირა და ცხარე ცრემლი ღვარა!
          გარწმუნებთ, რომ სრულებით უდანაშაულოა! ამის საწინდრად ჩემს ბედნიერებასა
          115 პარციფალი ვოლფგანგ ფონ ეშენბახი და პატიოსნებას ჩამოვდივარ!
          დარწმუნებული ბრძანდებოდეთ, რომ არაფერში მიუძღვის ბრალი! გამომართვით
          ბეჭედი და დაუბრუნეთ თქვენს მეუღლეს! კავმა რომ უმტყუნა, ჩემი უჭკუობის
          ბრალია!“ ორილუსმა გამოართვა ბეჭედი, ტუჩებიდან სისხლი მოიწმინდა, აკოცა
          თავის საყვარელ მეუღლეს და სიშიშვლე დაუფარა. შემდეგ ბეჭედი კვლავ თითზე
          წამოაცვა და მხრებზე თავისი მოსასხამი მოახურა. ეს გრძელი და ფართო
          მოსასხამი ძვირფასი აბრეშუმისა იყო, თუმცაღა ამჟამად შელახული: ჩვენს
          გმირს ის ხმლით დაეჩხვლიტა. არ მინახავს ქალი, რომელსაც ასეთი დაფლეთილი
          და ბრძოლაგამოვლილი მოსასხამი უტარებია. აქამდე იეშუტეს გამო არც
          ტურნირები გამართულა და არც შუბები დალეწილა. ასე დაიძლია იეშუტეს
          მწუხარება. თავადმა ორილუსმა უთხრა პარციფალს: „შენმა ფიცმა გამახარა და
          დარდი განმიქარვა. მართალია, დავმარცხდი, მაგრამ მე ამ მარცხმა
          ბედნიერება დამიბრუნა. აწ ძალმიძს ამ კეთილშობილ ქალბატონს მოვუბოდიშო
          სასტიკი და შეუბრალებელი საქციელისთვის, ისე რომ ღირსება არ შემელახოს.
          მე უდანაშაულო ქალი დავსაჯე. როდესაც მან შენი სილამაზე ახსენა, ეჭვი
          გამიჩნდა, რომ გეტრფოდა. უფალი შეგეწიოს, რომ მის უდანაშაულობაში
          დამარწმუნე. მე მაშინ საშინლად მოვექეცი მას, როცა მივატოვე და
          ბრაცილიანის ტყესთან მდებარე იუნგჰოლცში გავქუსლე.“ როცა ის წავიდა,
          პარციფალმა აიღო ტრუანული შუბი, რომელიც დაუცხრომელ ტაურიანს, დოდინესის
          ძმას დარჩენოდა იქ. როგორ გგონიათ სად და როდორ გაათია ღამე ორივე
          გმირმა? მათ ფარ-შუბს საკმარისად დადგომოდა ძალა - მთლიანად
          შელახულ-დამტვრეულიყო. შორსმჭვრეტელმა თავადმა პარციფალი შინ კი მიიწვია,
          მაგრამ ორილუსის თხოვნამ არ გაჭრა; ის გამოემშვიდობა მას და ქალბატონ
          იეშუტეს და თავის გზაზე გასწია. ასე დაშორდნენ გმირები ერთმანეთს. ეს
          თავგადასავალი გვაუწყებს: როცა სახელგანთქმული თავადი ორილუსი თავის
          ბანაკში დაბრუნებულა, სადაც მას მისი ამალის ნაწილი ელოდა. ყველამ გულით
          გაიხარა, როცა ბედნიერებისაგან სახეგაბრწყინებული ჰერცოგინია დაინახეს,
          რომლისთვისაც მის მეუღლეს შეენდო. ორილუსმა სასწრაფოდ აიხსნა საჭურველი
          და სისხლისაგან და ჟანგისაგან განიწმინდა. შემდეგ ხელი ჩასჭიდა
          ჰერცოგინიას და საბოლოოდ რომ შერიგებოდა იმ ადგილას მიიყვანა, სადაც ორი
          აბაზანა გაემზადებინათ. ტირილით ჩაუწვა ქალბატონი იეშუტე სატრფოს
          მკლავებში, ოღონდ ეს სიხარულის ცრემლი იყო და არა მწუხარებისა. ხომ
          გაგიგიათ, ცრემლით დანამულ თვალს ბაგე ტკბილი აქვსო! ნება მიბოძეთ, ეს
          თემა განვავრცო: დიდი სიყვარული ბედნიერებისა და ტანჯვის სათავეა! (მეორე
          რედაქციით: დიდ სიყვარულს ტანჯვა შობს და არა სიხარული) ვინც გაცნობილია
          სასიყვარულო ისტორიებს, ის სხვა დასკვნამდე ვერ მივა. იეშუნტემ და
          ორილუსმა ერთმანეთს 116 პარციფალი ვოლფგანგ ფონ ეშენბახი უპირობოდ
          მიუტევეს. ჯერ ორივე საგანგებოდ განიბანა. ქალბატონ იეშუტეს თორმეტი
          მშვენიერი ასული ემსახურებოდა. მათ დიდი თანადგომა გაუწიეს მაშინაც, როცა
          უდანაშაულო ქალბატონს საყვარელი მეუღლის წყრომა უნდა დაეთმინა. ასე რომ,
          ის ყოველ ღამით პოულობდა საბანს, მას შემდეგ, რაც დღის განმავლობაში,
          თითქმის თავიდან ფეხებამდე სველი, ცხენს მიაჭენებდა. ახლა კი ისინი
          გახარებელი აბანავებდნენ თავიანთ ქალბატონს. ალბათ, იმის მოსმენაც
          გწადიათ, თუ რა გადახდა ორილუსს მას შემდეგ, როცა ართურმა თავისი
          რეზიდენცია დატოვა. ერთმა რაინდმა მას აუწყა: „ღია მინდორში აურაცხელი
          კარავი დავინახე, ათასი იქნებოდა, ანდა მეტიც! იქ თურმე ართური
          დაბანაკებულა, წარჩინებული და ძლევამოსილი მეფე, ბრეტონელთა მბრძანებელი,
          უამრავი წარმტაცი ასულის თანხლებით. მართალია, იქამდე ერთი მილიც კი არ
          იქნება, მაგრამ ჩვენ შორის გაუვალი და უღრანი ტყეა. რაინდების ხმამაღალი,
          მხიარული შეძახილებიც კი ისმის. ისინი პლიმიციოლის ხეობის გაყოლებაზე,
          მდინარის ორივე ნაპირზე დაბანაკებულან.“ ჰერცოგი ორილუსი სასწრაფოდ
          წამოხტა აბაზანიდან და იეშუნტეც მას მიჰყვა. მშვენიერი თვალწარმტაცი
          მზეთუნახავი საწოლისკენ გაემართა, მისი მწუხარება უკვალოდ გამქრალიყო.
          ისეთი საღამური პერანგი მოიცვა, რა ხანია მსგავსი რომ არაფერი სცმია.
          თავადმა მჭიდროდ ჩაიკრა გულში თავადის ქალი და ორივე სიყვარულის
          ნეტარებას მიეცა. ამის შემდეგ ასულები თავადის აღკაზმას შეუდგნენ; აასხეს
          თავისი აბჯარი. იეშუტეც ძვირფას სამოსში გამოეწყო. ჩამოსხდნენ საწოლზე და
          გემრიელად მიირთვეს შემწვარი ფრინველი, რომელიც მახეში გაებათ და ასე
          დაეჭირათ. ვახშმობისას ორილუსი თავის ცოლს, იეშუტეს წამდაუწუმ კოცნიდა და
          ეალერსებოდა. ჭამას რომ მორჩნენ, იეშუტეს მოჰგვარეს ძლიერი და
          ამავდროულად თვინიერი და დამჯერი ბედაური, უნაკლოდ აღკაზმული უნაგირითა
          და ლაგამ- ავშნით. ისიც მოაჯდა უნაგირს, რადგან თავის გულად ქმარს თან
          უნდა ხლებოდა. თავადის ცხენი კი ისე აღჭურვეს, თითქოს მისი მხედარი
          საომრად მიემართებოდა. ხმალი, რომლითაც ის დილით იბრძოდა, უნაგირის წინ
          ჩამოკიდეს. თავიდან ფეხებამდე აღჭურვილი ორილუსი ცხენთან მივიდა და
          ჰერცოგინიას თვალწინ თვალის დახამხამებაში ზედ შეაფრინდა. მან უბრძანა
          თავისი ამალის წევრებს, ლალანტში დაბრუნებულიყვნენ, ხოლო თავად
          იეშუტესთან ერთად გზას დაადგა. მეგზურად გაიყოლა ერთადერთი რაინდი,
          რომლის დაბრუნებამდეც ამალის წევრები არ უნდა გამგზავრებულიყვნენ. მალე
          იმ ადგილსაც მიაღწიეს, სადაც ართური დაბანაკებულიყო. როგორც კი დაინახეს
          მდინარის აყოლებაზე ერთი მილის სიგრძეზე გაჭიმული ბანაკი, თავადმა 117
          პარციფალი ვოლფგანგ ფონ ეშენბახი ის რაინდი უკანვე გააბრუნა; ასე რომ,
          მისი ერთადერთი თანმხლები გახლდათ მშვენიერი იეშუტე. კეთილშობილი,
          დიდბუნებოვანი ართური კარის წარჩინებული საზოგადოებით გარემოცული
          მიჯდომოდა სუფრას და ვახშმობდა. ამ დროს მიუახლოვდა ერთგული ორილუსი.
          მისი ფარი და მუზარადი გადატანილი ბრძოლის გამო ისე იყო დაგლეჯილი, რომ
          მათზე გერბი აღარ ამოიცნობოდა. მამაცი რაინდი ცხენიდან ჩამოხტა და
          ქალბატონი იეშუტეს სადავეს ჩასჭიდა ხელი. დასახმარებლად უამრავი ჭაბუკი
          მივარდა, ორივეს გარს შემოეხვივნენ შეძახილებით: „თქვენს ცხენებზე ჩვენ
          ვიზრუნებთ!“ მას შემდეგ, რაც კეთილშობილმა გმირმა შელახული ფარი ბალახზე
          დადო, იმ ასულის შესახებ გამოიკითხა, ვის გამოც აქ იყო მოსული. მასაც
          მიასწავლეს გზა ჩვენთვის კარგად ცნობილ კუნევარე ლალანტელისკენ. სრული
          აღჭურვილობით მიეახლა ის მეფესა და დედოფალს და ისინიც მიესალმნენ მას.
          მან მადლობა მოახსენა და შემდეგ თავისი მშვენიერი დის წინაშე მორჩილების
          აღთქმა დადო. ასულს მოსასხამზე დრაკონის გამოსახულებამ მიახვედრა, რომ
          მის წინ მისი ერთ-ერთი ძმა იდგა, თუმცა, არ იცოდა, რომელი. მან თქვა:
          „შენ ჩემი ძმებიდან ერთ-ერთი ხარ: ან ორილუსი ან ლაჰელინი. არც ერთისგან
          და არც მეორისგან მე მორჩილების აღთქმას არ მივიღებ, რადგან ისედაც მზად
          ხართ, მემსახუროთ, როცა კი ამას მოვითხოვ. მე უწესოდ და უპატივცემულოდ
          მოვიქცევი, თქვენი მტრის მხარეს თუ დავიჭერ!“ თავადმა მუხლი მოიყარა
          ასულის წინაშე და თქვა: „მართალი ხარ. მე შენი ძმა ორილუსი ვარ. წითელმა
          რაინდმა მაიძულა, შენთვის მორჩილების აღთქმა დამედო, რადგან მხოლოდ ასე
          თუ გადავირჩენდი თავს. ამიტომ მიიღე ჩემგან მორჩილების აღთქმა, რომ მას
          ყველაფერი შევუსრულო, რასაც დავპირდი.“ მაშინ ასულმა აღმართა თავისი
          თეთრი ხელი და მიიღო მორჩილების აღთქმა დრაკონის გერბიანისგან, მაგრამ
          ამავდროულად ის ყოველგვარი მოვალეობისაგან გაათავისუფლა. როცა ეს მოხდა,
          თავადი წამოდგა და თქვა: „ჩემი ერთგულება მაიძულებს ბრალი წავუყენო მას,
          ვინც შენ დაგსაჯა! ვინ არის იგი? ის დარტყმები, რომელიც შენ მოგაყენეს,
          მუდამ ამიწვავს ზურგს. ნუთუ არ მოიწია ჟამმა შურისგებისა, რათა ყველამ
          შეიტყოს, თუ რა დიდი ტკივილი მომადგა! ჩემთან ერთად გლოვობს უმამაცესი
          ვაჟკაციც, რომლის ბადალი ჯერ დედას არ უშობია! ის საკუთარ თავს წითელ
          რაინდს უწოდებს. მეფეო, თქვენო უმაღლესობავ და თქვენო უმაღლესობავ,
          დედოფალო, ის გარწმუნებთ, რომ მუდამ იდგება თქვენს სამსახურში, უპირველეს
          ყოვლისა კი, ჩემს დას გაუწევს მსახურებას; ამის საფასურად კი იმედოვნებს,
          რომ ქალიშვილს აუნაზღაურებთ იმ ტკივილს, რომელიც ამ დასჯით მიადგა. თუმც,
          მეც არ მაწყენდა, ამ უშიშარ გმირს რომ სცოდნოდა, კუნევარე და მე და-ძმა
          რომ ვართ, და რომ მასზე მეც ძალზე შემტკივა გული.“ 118 პარციფალი
          ვოლფგანგ ფონ ეშენბახი ხელახლა დაიმსახურა კეიემ იმ რაინდებისა და
          ქალბატონების რისხვა, პლიმიციოლის ნაპირაც ვინც დაბანაკებულიყო.
          წამოდგნენ გავანი, იოფრაიტი - იდიოლის ვაჟი -, შეპყრობილი მეფე კლამიდე,
          რომლის გასაჭირზეც ხომ გსმენიათ, და კიდევ სხვა წარჩინებული ხალხი,
          რომელთა სახელებსაც, სიტყვა რომ არ გამიგრძელდეს, აქ არ ვასახელებ, და
          სტუმრებისთვის შეთავაზებული სამსახური თავაზიანად იქნა მიღებული.
          ქალბატონი იეშუტე ჩამოქვეითდა; მეფე ართური და დედოფალი გულითადად
          მიესალმნენ, ხოლო მანდილოსნებმა ერთმანეთი გადაკოცნეს. ართურმა უთხრა
          იეშუტეს: „მამათქვენს, კარნანტის მეფე ლაკს მე დიდად ვაფასებ. ამიტომ
          ძალზე მეწყინა, როგორც კი თქვენი ამბავი შევიტყვე. თქვენ ისე მომხიბლავი
          გარეგნობისა ხართ, რომ თქვენს მეუღლეს ასეთი რამ თქვენთვის არ უნდა
          ეკადრებინა. თქვენ, სხივმოსილი სილამაზის გამო, კანედიკში უმაღლესი ჯილდო
          მოიპოვეთ: გერგოთ პატივი, რომ ხელზე დაგესვათ მიმინო, რომელიც თქვენი
          ხელიდან აფრინდა! რა ტკივილიც არ უნდა მოეყენებინა ჩემთვის ორილუსს,
          თქვენი გასაჭირი მე ძალიან მწყინს და ყოველთვისაც მეწყინება. ამიტომ
          ძალზე მახარებს, რომ თქვენი მეუღლის კეთილგანწყობა ისევ მოგიპოვებიათ და
          მძიმე განსაცდელის შემდეგ კვლავ გიხილეთ იმგვარად გამოწყობილი,
          წარჩინებულ ქალბატონს რომ შეეფერება.“ მან მიუგო: „კეთილშობილო ბატონო,
          ღმერთმა დაგლოცოთ! თქვენს სახელს კიდევ უფრო შემატეთ ბრწყინვალება!“
          კუნევარე ლალანტელმა ქალბატონი იეშუტე და მისი მეუღლე თავისთან წაიყვანა.
          მეფის კარვის შორიახლოს, მდელოზე მისი კარავი იდგა, მოჩუხჩუხე წყაროს
          გვერდით. კარვის კენწეროს მრგვალ გუმბათს სანახევროდ დრაკონის კლანჭები
          შემოხვეოდა. ამ დრაკონის ქვეშ ოთხი ბაგირი უერთდებოდა ერთმანეთს; იმგვარი
          სურათი იქმნებოდა, თითქოს ეს დრაკონი ცოცხალი იყო, მაღლა ფრინდებოდა და
          მთელ კარავს ჰაერში მიაქანებდა. ამით იცნო ორილუსმა თავისი დის კარავი,
          ვინაიდან დრაკონი მათი საგვარეულო გერბი იყო. იქ ორილუსმა საჭურველი
          აიხსნა, ხოლო მისმა მომხიბლავმა დამ მზრუნველობა არ მოაკლო, თავი
          სასიამოვნოდ რომ ეგრძნო. მთელ ბანაკში კი ხმამაღლა და გაუჩერებლად
          ლაპარაკობდნენ იმის შესახებ, თუ რა ღირსეული გმირი ყოფილა წითელი რაინდი,
          მხედრულ ძლიერებასთან ერთად. კეიემ სთხოვა კინგრუნს, რომ ორილუსის
          ტრაპეზზე ეზრუნა. ეს კინგრუნისთვის უჩვეულო რამ არ გახლდათ, რადგან
          ბრანდიგანში კლამიდეს ხშირად უწევდა ამგვარ სამსახურს. იმას, რომ კეიემ
          სატრაპეზო მომსახურება თავიდან აიცილა, თავისი მიზეზი ჰქონდა. მას მისმა
          უიღბლობამ უკარნახა, რომ თავადის და გაეჯოხა. ჰოდა, მან გაითვალისწინა
          ორილუსის გრძნობები და ისიც, 119 პარციფალი ვოლფგანგ ფონ ეშენბახი რომ
          კუნევარეს მისთვის ეს საქციელი არ ეპატიებინა. მართალია, მან პირადად
          იზრუნა კერძთა მრავალფეროვნებასა და სიუხვეზე, მაგრამ ეს კერძები
          ორილუსისთვის კინგრუნს უნდა მიერთმია. სანაქებო კუნევარე თავისი ნატიფი
          თეთრი ხელებით თავად ჭრიდა საჭმელს, რასაც ქალბატონი იეშუტე კარნანტელიც
          ქალური მოკრძალებით გეახლებოდათ. მეფე ართურმაც მოინდომა, დაწვეოდა მათ
          ვახშმობას. მან თქვა: „თუკი აქ ცუდად გემსახურებიან, მე ნუ დამაბრალებთ.
          ყოველ შემთხვევაში, მე არ მეგულება ადგილი, სადაც უფრო გულითადად და
          სიამოვნებით გიმასპინძლებდნენ! ქალბატონო კუნევარე, თქვენს ძმას
          საუკეთესო მასპინძლობა გაუწიეთ! ღმერთმა მშვიდობიანი ღამე მოგცეთ!“
          ართური მოსასვენებლად წავიდა. ორილუსს გაუმზადეს საწოლი, რომელზეც
          ქალბატონმა კუნევარემ მასთან ერთად ალერსსა და სიყვარულში გაატარა მთელი
          ღამე.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
