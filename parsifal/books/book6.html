<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>document</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი VI</h1>
      </div>
      <div class="paragraph">
        <p>
          გინდათ მოისმინოთ, თუ რატომ დაჰყვა ართური თავის დიდებულთა რჩევას,
          დაეტოვებინა კარდიოლის ციხესიმაგრე და თავისი ქვეყანა? ეს თავგადასავალი
          გადმოგვცემს, რომ ის, მისი თუ სხვა სამეფოების დიდებულთა თანხლებით, რვა
          დღე მიაჭენებდა ცხენს იმ კაცის მოსაძებნად, რომელიც წითელ რაინდად
          იწოდებოდა, მისთვის პატივის მისაგებად. რადგან ამ უცნობმა მეფე ითერს
          შუბლი გაუხვრიტა და კლამიდე და კინგრუნი ართურის კარზე მიავლინა, ამით
          მეფე ართური დიდი საზრუნავისაგან იხსნა. ართურს სურდა, მისთვის მრგვალი
          მაგიდის წევრობა შეეთავაზებინა. აი, ამიტომ ეძებდა ის წითელ რაინდს.
          გამგზავრების წინ, გაუგებრობის თავიდან ასაცილებლად, მან ერთი ჭკვიანური
          წინასწარი ზომა მიიღო. ყველა თანმხლებ რაინდს აღთქმა დაადებინა, რომ მისი
          ნებართვის გარეშე ორთაბრძოლას არ წამოიწყებდა. მან თქვა: „ჩვენ მრავალ
          ქვეყანას გავივლით, სადაც 120 პარციფალი ვოლფგანგ ფონ ეშენბახი უამრავ
          რაინდს შევეჯახებით. შესაძლოა, საბრძოლველად მომართული შუბებიც ვიხილოთ.
          და მე არ ვისურვებდი, რომ დაგეშილ მონადირე ძაღლთა ხროვას დაემსგავსოთ,
          რომელიც მონადირემ საბელიდან აუშვა. მაგრამ თუ ბრძოლა გარდაუვალი იქნება,
          გქონდეთ ჩემი თანადგომისა და საბრძოლო გამოცდილების იმედი.“ მას შემდეგ,
          რაც ამ პირობის თაობაზე შეიტყვეთ, ალბათ იმის გაგებასაც მოიწადინებთ, თუ
          საით გაეწია პარციფალს. როგორც ეს თავგადასავალი იუწყება, შუა
          გაზაფხულში, ღამით, თოვლი მოსულა და პარციფალი მთლიანად დაუფარავს. რასაც
          კი ართურზე, ამ მაისის რაინდზე ჰყვებიან, თურმე ეს ყველაფერი ამაღლებისას
          ან მაისის ყვავილობის ჟამს მომხდარა. ჰეი! თურმე ეს საქმენი მას მაისის
          ცინცხალ ჰაერზე ჩაუდენია! ჩვენი მოთხრობის ამ ადგილას კი ყველაფერი
          ერთმანეთს შეერია: მაისის ყვავილთა ცვენა და თოვლის ფანტელები.
          კარიდიოლიდან ჩამოყოლილმა ართურის ბაზიერებმა პლიმაციოლში საღამოს პირას
          შევარდნებით ნადირობა გააჩაღეს, რომლის დროსაც დიდი უბედურება შეემთხვათ:
          საუკეთესო შევარდენი დაეკარგათ. უცაბედად აიჭრა ჰაერში და მთელი ღამე
          ტყეში დაჰყო. ისეთი თავნება (vollgekröpft) იყო, რომ ვერანაირი
          სასუსნავით მოიტყუებდი. მთელი ღამის განმავლობაში პარციფალის სიახლოვეს
          იჯდა. ეს ტყე ორივესთვის უცნობი იყო და ორივეს ძალიან სციოდა. დილის
          ბინ-ბუნდში პარციფალმა შენიშნა, რომ ბილიკი თოვლს დაეფარა. ასე რომ, მან
          უღრან ტყეში, უგზო-უკვლოდ გააჭენა ცხენი, ხეებსა და ლოდებს შორის.
          ნელ-ნელა ნათდებოდა და ტყეშიც იმატა სინათლემ. ტყის მდელოზე დავარდნილი
          ხე დაინახა და იქით გასწია. მთელ ამ გზაზე მას, მისთვის შეუმჩნევლად,
          ართურის შევარდენი ადევნებოდა. მდელოზე უამრავი გარეული ბატი
          ჩამომჯდარიყო; მთელ მიდამოში მათი ყიყინი ხმა ისმოდა. ელვის სისწრაფით
          დაეშვა შევარდენი და ერთ ბატს ბრჭალები ჩაასო, აიტაცა და წაქცეული ხის
          ტოტებქვეშ შემალა, ისე რომ ის აფრენას ვეღარ შეძლებდა. მისი ჭრილობიდან
          სისხლის სამი წვეთი თეთრ თოვლს დაეცა, რამაც პარციფალი დაამწუხრა. მიზეზი
          ამ წუხილისა უმწიკვლო სიყვარული იყო; როცა მან თეთრ თოვლზე დაპკურებული
          სისხლის წვეთები შენიშნა, თავისთვის გაიფიქრა: „ვინ შექმნა ფერთა ეს
          საოცარი კონტრასტი? და მას კორდვირამურსი გაახსენდა. ღმერთმა ინება ჩემი
          გაბედნიერება, და შემახვედრა აქ ის, რაც შენ გედრება. დიდება უფლის ხელსა
          და მის ქმნილებებს! შენი სახებაა ჩემ წინაშე, კორდვირამურს! ვითარცა
          თეთრი თოვლი ასხივოსნებს წითელ სისხლს, ხოლო სისხლი თოვლს წითლად ფერავს,
          შენი სახებაც ამას მოჰგავს, კონდუვრამურს (kond – wir – a - murs)!“ ეს
          წვეთები სამკუთხედს ქმნიდა. ორი წვეთი მის ღაწვებს შეუდარა, მესამე კი -
          ნიკაპს. ასე ერთგულად დაატარებდა ის თავის ურყევ 121 პარციფალი ვოლფგანგ
          ფონ ეშენბახი სიყვარულს. პარციფალი ფიქრებში ჩაიძირა; დიდმა სიყვარულმა
          ამქვეყნად ყველაფერი გადაავიწყა; მეუღლის გამო შეყროდა ამხელა დარდი. ეს
          ფერები აგონებდა პელრაპაირეს დედოფლის სახებას, რომელსაც აწ მთელი მისი
          გული და გონება დაეპყრო. ცნობამიხდილი პარციფალი გაშეშდა და ისე
          გაუტოკებლად მიწვა, გეგონება, ძინავსო. მაგრამ უეცრად გვერდით ვინ
          ჩაურბინა? კუნევარეს პაჟი იყო, უწყება მიჰქონდა ლალანტში. მოულოდნელად
          მან თვალი მოჰკრა დაჩეჩქვილ მუზარადსა და დაგლეჯილ ფარს, ისე რომ აზრადაც
          არ მოსვლია, რომ ეს ამბავი მისი ქალბატონის მსახურების გამო მომხდარიყო.
          ამ დროს დაინახა თავიდან ფეხებამდე აღჭურვილი გმირი, რომელსაც ისე
          შეემართა შუბი, თითქოსდა საბრძოლველად იწვევდა. პაჟი სასწრაფოდ უკან
          გადახტა. დროულად რომ შეენიშნა, მისი ქალბატონის რაინდი რომ იყო, შიშის
          მიუხედავად, ასეთი ხმამაღალი შეძახილისგან ნამდვილად თავს შეიკავებდა.
          მაგრამ ახლა პირი მოეღო და მთელი ბანაკის გასაგონად ისე გაჰყვიროდა,
          გეგონება, ვიღაც ბოროტმოქმედს შეეყარაო. უნდოდა პარციფალისთვის ევნო,
          სინამდვილეში კი მხოლოდ თავის თავს ავნო, რადგან ასე, რეგვენის გარდა,
          არავინ მოიქცეოდა. მაგრამ, მოდი, ახლა მაგას თავი გავანებოთ, მისი
          ქალბატონიც ხომ ცოტათი წაიცელქებდა. პაჟი ხმამაღლა გაჰყვიროდა: ფუი, ფუი
          და კიდევ ერთხელ ფუი! თქვე საბრალო კაცუნებო! ვიღამ უნდა ადიდოს გავანი
          ან ართურის სხვა რაინდები ანდა თავად ბრეტონელი ართური? სირცხვილი მრგვალ
          მაგიდას! ბანაკს თავს დაესხნენ!“ აი, ასე გაჰკიოდა პაჟი. რაინდები
          ახმაურდნენ; ერთმანეთს საბრძოლველად აგულიანებდნენ და როცა შეიტყვეს, რომ
          კარს შუბშემართული რაინდი მოდგომოდათ, ბევრს გული დაწყვიტა იმ პირობამ,
          ართურთან რომ დაედო. ბრძოლას მოწყურებული სეგრამორსი ისე აჩქარდა, რომ
          სულ სირბილ-სირბილით გაქანდა. სადმე ბრძოლას თუ მოჰკრავდა თვალს, უნდა
          გაგეკავებინა, თორემ დაუკითხავად ამოჰყოფდა ხოლმე თავს შუაგულ ომში.
          რაინის მეორე ნაპირასაც რომ შეემჩნია საბრძოლო აურზაური, სულ არ
          დაგიდევდათ, კალაპოტი ვიწრო იყო თუ ფართო, წყალი ცივი იყო თუ თბილი,
          თავით გადაეშვებოდა ხოლმე მდინარეში. გამძვინვარებული ჭაბუკი ართურის
          კარავს მიადგა. მიუხედავად იმისა, რომ მეფეს ჯერაც ღრმად ეძინა,
          სეგრამორსმა კარვის კალთა გადასწია და შიგნით შეიჭრა. ტკბილ ზმანებას
          მიცემულ მეფესა და დედოფალს სიასამურის საბანი გადაააძრო; მათ გაეღვიძათ
          და სეგრამორსის სითავხედეზე გაეცინათ. მან დედოფალს სთხოვა: „ქალბატონო
          გვინევრა, დედოფალო, ყველამ იცის, რომ ნათესავები ვართ და რომ თქვენი
          წყალობის იმედი უნდა მქონდეს. მხარი დამიჭირეთ, მბრძანებელო, და სიტყვა
          122 პარციფალი ვოლფგანგ ფონ ეშენბახი შემაწიეთ თქვენს მეუღლესთან.
          სთხოვეთ, ნება დამრთოს, ძალა მოვსინჯო და მეტოქე ორთაბრძოლაში პირველმა
          მე გამოვიწვიო!“ გამწყრალმა ართურმა უთხრა: „შენ პირობა მომეცი, რომ ჩემს
          ნებას არ გადახვიდოდი და შენს უაზრო სიფიცხეს მოთოკავდი. შენ რომ დაგრთო
          ნება, სხვა რაინდებიც მომთხოვენ, ისინიც გავუშვა საბრძლველად და დიდების
          მოსაპოვებლად. ეს კი ჩემს ლაშქარს დაასუსტებს. ჩვენ ახლა ანფორტასის
          არმიას ვუახლოვდებით, რომელიც მუნსალვეშედან გამოსულა და გრენცვალდს
          იცავს. რადგან ჩვენ ციხესიმაგრის ადგილსამყოფელი არ ვიცით, ამან შეიძლება
          დიდი თავსატეხი გაგვიჩინოს.“ მაგრამ გვინევრას მუდარამ გაჭრა, რამაც
          სეგრამორსი ძალზე გაახარა. როცა გვინევრამ მოახერხა, რომ მას ნება
          მიცემოდა, ბრძოლაში მოესინჯა თავი, ისე გაუხარდა, რომ მოზღვავებული
          სიხარულისაგან ლამის გული გაუსკდა. მთელი ქვეყნის საგანძურიც რომ
          შეეძლიათ, მოსალოდნელ მხედრულ დიდებას არავის დაუთმობდა! თვალის
          დახამხამებაში აღიჭურვა ეს უწვერული, ამაყი ჭაბუკი, ცხენიც აღჭურვა და
          მეფე სეგრამორსმა უკანმოუხედავად გაქუსლა. უღრან ტყეში მინავარდობდა,
          მისი ბედაური მარდად ახტებოდა ჩახერგილ მორებს, ისე რომ ოქროს
          ზანზალაკებს რაინდის აბჯარსა და უნაგირის ფარდაგზე სულ წკრიალ- წკრიალი
          გაუდიოდა. ბრძოლის ჟინი ისე მიაქროლებდა, როგორც შევარდენი მიერეკება
          ხოხობს ძეძვის ბუჩქებისაკენ! ასე მიქროდა სისხლადუღებული გმირი იმ
          კაცისკენ, სიყვარულს რომ მოეცელა. მაგრამ სეგრამორსი მას პირდაპირ არ
          დატაკებია, ხმლითა თუ შუბით. ის ჯერ ბრძოლაში გამოიწვია. პარციფალი
          კვლავაც დაბნედილი იწვა იმავე ადგილას. ის მოენუსხა სისხლის წვეთებს და
          სიყვარულის ძალმოსილებას, რომელსაც ჩემთვისაც ხშირად დაუკარგვინებია
          ჭკუა-გონება და გული მოუკლავს. აჰ, ერთ მანდილოსანს ვუმადლი მე ამ ჩემს
          სასიყვარულო ტანჯვას! უბედურებაში ჩამაგდო და თან ყოველგვარი იმედი
          გადამიწურა, ამიტომ მისი ბრალია, ზურგი რომ ვაქციე. მაგრამ ახლა ისმინეთ,
          რა გადახდათ თავს პარციფალსა და მის მეტოქეს. სეგრამორსმა შესძახა:
          „ბატონო, ისე იქცევით, თითქოს გიხარიათ, თქვენ წინ მეფე და მისი ამალა
          რომ დაბანაკებულა. ამას სანანებლად გაგიხდით, სიცოცხლესაც რომ შეველიო!
          ბრძოლის წყურვილმა გაგაბედინათ, ასე ახლოს მოსულიყავით! მე დიდსულოვნად
          გთავაზობთ: დამნებდით! თუ არადა, ამ თავხედობას მწარედ გაზღვევინებთ: დიდ
          რკალს გაგაჭიმინებთ თოვლზე! ასე რომ, გირჩევთ პატიოსნად დამნებდეთ!“ ამ
          მუქარის მიუხედავად, პარციფალი დუმდა, რამეთუ ქალბატონ ტრფობას მისთვის
          ისედაც საკმარისი სადარდებელი გაეჩინა. მაშინ მამაცმა სეგრამორსმა 123
          პარციფალი ვოლფგანგ ფონ ეშენბახი ცხენი შემოაბრუნა და შეტევისათვის
          მოემზადა. იმავ წამს პარციფალის კასტილიური ბედაურიც შებრუნდა თავისი
          დაბნედილი მხედრითურთ და მანაც საბრძოლო პოზიცია დაიკავა. ამის გამო
          პარციფალს სისხლის წვეთები მხედველობის არიდან დაეკარგა, რადგან იძულებით
          სხვაგან გადაიტანა მზერა. მაგრამ ამან ახალი დიდება მოუტანა: რადგან
          წვეთებს ვეღარ ხედავდა, ქალბატონმა გონებამ მას ცნობიერება დაუბრუნა.
          მეფე სეგრამორსი უკვე შეტევაზე გადმოსულიყო. პარციფალმა ტრუანული შუბი
          მოიმარჯვა, განდეგილის სენაკში რომ დახვდა; ის მტკიცე და ელასტიური იყო
          და სხვადასხვა ფრად დაფერილი. მართალია, მეტოქის მიერ ნასროლმა შუბმა
          ფარი შეუნგრია, მაგრამ მისი საპასუხო დარტყმა იმდენად გამიზნული იყო, რომ
          კეთილშობილი რაინდი სეგრამორსი უნაგირიდან გადაფრინდა, თუმცაღა შუბი არ
          გადატეხილა. ახლა კი ისწავლა, თუ რას ნიშნავდა დაცემა! პარციფალი კი
          უსიტყვოდ ისევ სისხლის წვეთებთან მიბრუნდა. როგორც კი თვალი შეავლო მათ,
          ქალბატონმა ტრფობამ კვლავ თავის ხლართებში გახვია. ისევ დადუმდა და
          დაიბნიდა. სეგრამორსის ბედაური უკან, თავლაში მიჯირითდა. მისი მხედარიც
          უნდა წამომდგარიყო, თუ ლოგინამდე მისვლა და მოსვენება სწადდა. საერთოდაც,
          რატომ უნდა წამომდგარიყო? ის ხომ ისედაც იწვა; თქვენ ხომ იცით, კაცი
          მაშინ წვება, როცა დასვენება უნდა. მაგრამ თოვლში როგორ დაისვენებდა? იმ
          თოვლში წოლა მე ნამდვილად არ მესიამოვნებოდა. ასეა: ვისაც იღბალი
          უმტყუნებს, მას დაცინვა არ ასცდება, ხოლო ვისაც ბედი გაუღიმებს, ხოტბას
          ასხამენ. ართურის ლაშქარი ისე ახლოს იყო, რომ რაინდები ყველაფერს
          აკვირდებოდნენ და მათ ერთსა და იმავე ადგილას გაშეშებული პარციფალიც
          დაინახეს. ის სიყვარულს მოეცელა, რომლის წინაშე თვით სოლომონ ბრძენიც
          უძლური აღმოჩნდა. ეს დიდხანს არ გაგრძელებულა, რადგან სეგრამორსი ისევ
          უკან დაბრუნდა, რამდენიმე რაინდთან ერთად. არ ცდილა, გაერკვია, მტრულად
          დახვდებოდნენ თუ მოყვრულად, სალანძღავ სიტყვათა კორიანტელი დააყენა:
          „თავადაც იცით, რომ რაინდული შერკინება კამათლის აყრაა და ორთაბრძოლაში
          ერთი ყოველთვის მარცხდება! ოდესმე ზღვათა გადამცურავი უშველებელი გემიც
          ჩაიძირება. მეგონა, გაიქცეოდა, როდესაც ჩემს ფარზე გერბს ამოიცნობდა. ასე
          რომ არ მოიქცა, ჩემდა სავალალოდ, ცუდი დღე დამადგა; ახლა ისევ
          გამომწვევად გაჯგიმულა ბანაკის წინ და იცდის; რა გაეწყობა, მასაც დიდება
          სწყურია!“ მამაცმა კეიემ მეფეს აცნობა, სეგრამურსი ცხენიდან გადმოაგდეს,
          ხოლო ბანაკის წინ ერთი ძალგულოვანი ყმაწვილი დამდგარა და ორთაბრძოლაში
          გვიწვევს. „ბატონო, ვერასდროს ვაპატიებ ჩემს თავს, რომ ის აქედან
          სახსოვრის გარეშე წავიდეს. თუ ამის ღირსად მიმიჩნევთ, ნება მომეცით,
          სამაგიერო გადავუხადო 124 პარციფალი ვოლფგანგ ფონ ეშენბახი იმისათვის,
          რომ ასე უსირცხვილოდ დგას შემართული შუბით და ადგილიდან არ იძვრის,
          მიუხედავად იმისა, რომ თქვენი მეუღლეც აქ ბრძანდება. თუ უარს მეტყვით,
          დაგტოვებთ; სირცხვილი მრგვალ მაგიდას, თუ მას დროულად არ ასწავლის ჭკუას.
          ჩვენს ღირსებას ფეხქვეშ თელავს! მომეცით ნება, შევებრძოლო! ყველა რომც
          დავბრმავდეთ და დავყრუვდეთ, თქვენ თავად უნდა აღუდგეთ წინ!“ და ართურმა
          კეიეს ბრძოლის ნება დართო. სენეშალი აღიჭურვა და თან იქადნიდა, იმ
          უცხოელს შუბების მთელ ტყეს შევალეწავო. იმ უცნობს კი ტრფიალების მძიმე
          ტვირთი ედო მხრებზე, თოვლმა და სისხლის წვეთებმა რომ დაადო და თუ ვინმე
          კიდევ წამოკიდებდა რამეს, უთუოდ ცოდვას ჩაიდენდა. ამით მის შემპყრობსა და
          დამაუძლურებელ ტრფიალებასაც ხომ გაუტყდებოდა სახელი! ო, ქალბატონო
          ტრფიალებავ! რად აძლევთ ლხენას მგლოვიარეთ ოდენ მცირე ხნით, მერე კი
          სამუდამო ტანჯვისთვის სწირავთ? ასე სასტიკად რად უცამტვერებთ მამრულ
          ძალას და ცხოვრებიც ხალისს? ვინც თქვენთან შებმას განიზრახავს, მუდამ
          მარცხდება, რამეთუ ჭეშმარიტად ურყევია ძალაუფლება თქვენი. თქვენი დიდება
          მარტოოდენ იმაზე ჰკიდია, მისდევს თუ არა ქალი ხიბლს თქვენსას. უამისოდ
          თქვენ უძლური ხარ. და საქციელიც თქვენი სათაკილოა. ბევრ ქალს სახელი
          გაუტეხეთ, აცდუნეთ და თავსლაფი დაასხით. ბოროტად გამოიყენეთ თქვენი
          ძალაუფლება და განაპირობეთ, რომ მსახურმა ბატონს, ბატონმა მსახურს,
          მეგობარმა მეგობარს უღალატოს. ამიტომაც ასე უპატივცემულოდ მოგიხსენიებენ.
          უნდა შეგრცხვეთ საკუთარი თავისა, რადგან ადამიანს ვნებას აღუძრავთ და
          ამით მის სამშვინველს აზიანებთ. ვერაგი ბრძანდებით, ქალბატონო
          ტრფიალებავ, რადგან ხელგეწიფებათ სწრაფად გააქროთ ჟამი ჭაბუკური
          აღმაფრენისა და კაცი ნაადრევად დააბეროთ. ამგვარ სიტყვებს ის კაცი თუ
          შემოგკადრებთ, ვინც არასდროს გინუგეშებიათ. მაგრამ თუ ნუგეშს არ
          დაიშურებთ, თქვენი ქების მეტი რა მეთქმის! მაგრამ თქვენ მე გამანადგურეთ,
          წილი მაყრევინეთ და სიყვარული დამაკარგვინეთ. ამიტომაც გზიდან
          ჩამომეცალეთ, მე თქვენ აღარ გენდობით. ჩემი უბედურება გულთან ახლოს
          არასდროს მიგიტანიათ. აწ ისე ზემოდან დამყურებთ, რომ ჩემი უძლური ბრაზი
          თუ ჩივილი თქვენამდე ვერ აღწევს. ტანჯვის ეკალი ჩამარჭეთ გულში, ვაებით
          რომაა სავსე თქვენ გამო. ბატონმა ჰაინრიჰ ფელდეკემ თქვენი არსება
          სიმბოლურად ხის სურათხატით გადმოსცა. ნეტა ისიც ესწავლებინა, როგორ უნდა
          გაგიმკლავდეთ! ამ თავისი სურათხატით ის კი გვიჩვენა, თუ როგორ უნდა
          მოგიპოვოთ, მაგრამ ზოგიერთ გამოუცდელ ჩერჩეტს მაინც წარტაცებთ ხოლმე
          ტრფობის სიხარულს. მეც რომ ასე მომქცეოდით, უთუოდ დავიჩივლებდი თქვენზე.
          თუმცა, კეთილგონიერების განსახიერებაც ბრძანდებით. თქვენ პირისპირ ვერ
          გვშველის 125 პარციფალი ვოლფგანგ ფონ ეშენბახი ფარი და შუბი, უსწრაფესი
          რაში თუ უმტკიცესი ციხესიმაგრე, ამაყი კოშკურებით. თქვენგან კაცი თავს
          ვერაფრით დაიცავს. ხმელეთსა თუ ზღვაში, დაცურავს თუ დაფრინავს, არაფერს
          ძალუძს თქვენთან გამკლავება. თქვენ მაშინაც წარმოაჩინეთ თქვენი ძალა,
          როდესაც უშიშარ და თავდადებულ გმირს, პარციფალს, მთელი სამყარო, რაც მის
          გარშემო იყო, დაავიწყეთ. მასთან პელრაპაირეს დედოფალმა, კეთილშობილმა,
          მომხიბლავმა და უმწიკვლო ქალბატონმა მიგავლინათ შიკრიკად. თუმცაღა, თქვენ
          კონდვირამურსის ძმა კარდაიცი, ტამპენტაირის ძე მოჰკალით! და როცა თქვენ
          ვიღაც ასეთ უზარმაზარ ხარკს გიხდით ბედნიერებისათვის, რა ძალიან ვხარობ,
          თქვენი მოვალე რომ არ ვარ. ასე რომ, მოგიწევთ, უფრო ლმობიერად მომექცეთ!
          ამით მე ყველა ჩვენგანის სათქმელი ვთქვი. ახლა კი ისმინეთ, შემდეგ რა
          მოხდა. ძალგულოვანმა, სრულად აღჭურვილმა და ბრძოლის ჟინით ანთებულმა
          კეიემ საბრძოლველად გააჭენა ცხენი. თუმცა, დარწმუნებული ვარ, რომ არც
          გახმურეტ მეფის ძე დაიხევდა უკან. დაე, ყველა მიმზიდველმა ქალმა
          ბედნიერება უსურვოს პარციფალს, რამეთუ ქალის ბრალი იყო, რომ სიყვარულმა
          მას გონი წაართვა, დააბრმავა და დააყრუა. ბრძოლის წამოწყებამდე კეიემ
          უთხრა პარციფალს: „ბატონო, თქვენ ჩემი მეფე გაანაწყენეთ! მიუხედავად
          ამისა, მინდა ერთი რჩევა მოგცეთ. თქვენივე ნებით შეიბით ძაღლის საყელური,
          მასთან რომ მიგგვაროთ! ეს საუკეთესო გამოსავალია თქვენთვის. ამას ვერ
          წაუხვალთ. მე, ასე თუ ისე, მაინც მიგიყვანთ მეფესთან და მერწმუნეთ, თქვენ
          იქ ლმობიერად არ დაგხვდებიან.“ სიყვარულის ძალმოსილებას პარციფალი
          კვლავაც გაეშტერებინა. მაშინ კეიემ შუბის ტარი ისეთი ძალით ჩასცხო, რომ
          მუზარადმა ჯახანი გაიღო. კაიემ უყვირა: „გამოფხიზლდი, ბოლოს და ბოლოს!
          უქვეშაგებოდ გძინავს! იწვნევ ჩემი მკლავის ძალას და მერე იგორავე თოვლზე!
          ფქვილის ტომარააკიდებული ჯორიც კი უფრო მკვირცხლად გაბაკუნდება
          წისქვილისკენ, ტყავს თუ ასე დაუთრიმვლავ!“ აწ კი ყურადღებით, ქალბატონო
          ტრფიალებავ! ასე მგონია, შეგრცხვებათ, რამეთუ მხოლოდ უბირი გლეხი თუ
          დაიწყებს იმის მტკიცებას, მე კი არა, თქვენს გმირს უნდა შერცხვესო.
          ოღონდაც ენა ამოედგა, და თავს ამითაც დაიცავდა! ქალბატონო ტრფიალებავ,
          დაანებეთ ჩემს კეთილშობილ ვალოისელ გმირს, ბოლოს და ბოლოს, შური იძიოს!
          თქვენი ხუნდებისა და მძიმე ტვირთისგან გაათავისუფლეთ და იმასაც ნახავთ,
          თავს როგორ დაიცავს! როცა კეიემ ასე ძლიერ შეაჯანჯღარა და მისი ცხენი
          განზე გაახტუნა, პარციფალის მზერა მის ტკბილ-მწარე სატანჯველს ვეღარ
          მისწვდა. მე წითლად დაფერილ თოვლს, მისი მეუღლის, პელრაპაირეს დედოფლის
          სახებას ვგულისხმობ. მას ისევ დაუბრუნდა ქალბატონი გონება და ის ცნობაზე
          მოიყვანა. ორთაბრძოლას 126 პარციფალი ვოლფგანგ ფონ ეშენბახი მოწყურებულმა
          კეიემ ცხენი გამოაგელვა. შუბმომარჯვებული პარციფალიც მის შესახვედრად
          დაიძრა. შეტაკებისას კეიემ ისე დამიზნებით აძგერა შუბი მეტოქის ფარს, რომ
          მასზე დიდმა ორმომ დააღო პირი. ვალში არც პარციფალი დარჩენია. მისმა
          დარტყმამ კეიე, ართურის სენეშალი, ცხენიანად გატყორცნა და ხის ტანს
          შეაჯახა, რომლის ქვეშაც სულ გადაითელა ტყის ბალახი. ცხენსაც და კაცსაც
          შავი დღე დადგომოდათ: მხედარი დაჭრილიყო, ცხენი კი მომკვდარიყო.
          დაცემისას კეიეს მარცხენა მკლავი და მარჯვენა ფეხი დავარდნილი ცხენის
          უნაგირსა და ერთ დიდ ლოდს შორის მოჰყოლოდა და ორივე კიდური მოეტეხა. ასე,
          ერთი დარტყმით გადაუხადა უცნობმა კეიეს სამაგიერო ორი თავხედობისთვის:
          კუნევარეს დასჯისთვის და თავად მისთვის მიყენებული შეურაცხყოფისთვის.
          ამის შემდეგ პატიოსანი პარციფალი მისმა ერთგულებამ ისევ იმ ადგილას
          მიიყვანა, სადაც თოვლზე სისხლი იყო დაწვეთებული, რამაც მას ცნობა
          წაჰგვარა. ის გრაალზე ფიქრსა და კონდვირამურსის გახსენებას დაემძიმებინა,
          თუმცა სატრფოს მონატრების სიმძიმეს გადაეწონა. სიყვარული უმტკიცესს
          კაცსაც კი მოადრეკინებს ქედს. ამრიგად, აქ ჩვენ ბედნიერებაზე კი არა,
          გულს შემოწოლი ნაღველზე ვსაუბრობთ! გულადი რაინდები კეიეს უიღბლობას
          დასტიროდნენ. მამაცური შემართების წყალობით, მას მრავალი ბრძოლა
          გაუმართავს; თუმცაღა, მასზე ამბობდნენ, ერთი უხიაკი და ჩხუბისთავი
          ვინმეაო. ჩემს მოთხრობაში ამ საყვედურისგან თავს შევიკავებ.
          სინამდვილეში, ის ერთობ ღირსეული კაცი იყო. შეიძლება მავანნი არ
          დამეთანხმონ, მაგრამ მე მტკიცედ და დაბეჯითებით გარწმუნებთ, რომ ის
          ერთგული და მამაცი რაინდი იყო. და მეტსაც გეტყვით: ართურის სამეფო კარი
          მუდამ უამრავ უცხოელს იზიდავდა, კეთილშობილსა თუ მდაბიოს. მაგრამ კეიე
          არასდროს ცდებოდა, ნებისმიერ გაიძვერას, რაგინდ გაქნილიც არ უნდა
          ყოფილიყო, წამსვე ამოიცნობდა. ვინც ზრდილი და წარჩინებული ოჯახიშვილი
          ბრძანდებოდა, მისი თანადგომისა და ყურადღების იმედი უნდა ჰქონოდა. აქვე
          უნდა დავძინო, რომ კარგი დამკვირვებელი იყო და თვალიც ერთობ მახვილი
          თვალი ჰქონდა. თავისი მბრძანებელი ნაძირალათაგან რომ დაეცვა, ჯაჯღანა
          კაცის შთაბეჭდილებას ტოვებდა. ზუსტად განარჩევდა პატიოსან კეთილშობილ
          ადამიანს ცრუ და ვიგინდარა კაცისაგან. ასეთი ავაზაკებს ხოშკაკალას
          აყრიდა; ბზიკის ნესტარივით მწარედ იჩვლიტებოდა. აი, ეს ხალხი უტეხავდა
          სახელს; ასეთი ადამიანები მას უზომოდ სძაგდა, რადგან პატიოსნებას დიდად
          აფასებდა. ტიურინგელო თავადო ჰერმან, შენს შინაურთაგან ბევრისთვის ჯობდა
          „გარეულნი“ გეწოდებინა. შენც გჭირდება ერთი კეიე, რამეთუ შენმა
          უდიდებულესობამ ერთობ ჭრელი საზოგადოება შემოიკრიბა თავის ირგვლივ.
          კეთილშობილნი და უღირსნი 127 პარციფალი ვოლფგანგ ფონ ეშენბახი ერთნაირად
          იწევენ შენკენ. ეს ბატონმა ვალტერმა, თავის სიმღერაში - „მოგესალმებით,
          კეთილნო და ბოროტნო“ - გადმოსცა. ამ სიმღერის მღერა იმის ნიშანია, რომ
          ცრუთ დიდი პატივი მიეგებათ. მაგრამ თქვენს კარზე კეიე ან ჰაინრიხ
          რისპახელი რომ ყოფილიყვნენ, მომღერალსაც არ მიეცემოდა საბაბი, ამგვარი
          სიმღერა ემღერა. აწ კვლავ მოისმინეთ იმ საოცარ მოვლენათა შესახებ,
          რომელიც პრიმიციოლის მიდამოებში მოხდა. თავიდან კეიე ბანაკში მიიყვანეს
          და მერე ართურს მიჰგვარეს. მეფის კარავში მისი მეგობრები - ზნეკეთილი
          ქალები და რაინდები - მის უბედურებას გლოვობდნენ. თვით გავანმაც მოიდრიკა
          ქედი კეიეს წინაშე და უთხრა: „რა უიღბლო დღეა! რატომ გაიმართა ეს
          ორთაბრძოლა, რომელმაც მე მეგობარი მომწყვიტა?“ მისი წუხილი გულწრფელი
          იყო, თუმცა კეიემ წყრომით წამოიძახა: „ბატონო ჩემო, რატომ დამტირით? ასე
          დედაბრები მოთქვამენ! თქვენ დისწული ბრძანდებით ჩემი მბრძანებლისა. მე
          მსურს და ძალმიძს კიდეც გემსახუროთ, როცა ინებებთ. ვიდრე უფლის შეწევნით,
          მკლავში ძალა მერჩის, ბრძოლისას უყუყმანოდ ამოგიდგებით მხარში; თუ
          გაჭირდა, მე ახლაც კი ვიქმდი ამას. ასე რომ, შეეშვით გლოვას! ჩემს
          ტკივილს თავად მოვუვლი. ბიძათქვენი, კეთილშობილი მეფე ართური, სხვა კეიეს
          ვერასდროს იპოვნის; თქვენ, რასაკვირველია, ისეთი ღირსეული ბრძანდებით,
          რომ უეჭველად იძიებთ შურს ჩემ გამო. თქვენ ორთაბრძოლაში ერთი თითიც რომ
          დაგეკარგათ, თავს დავდებდი და შურს ვიძიებდი! ეჭვი არ შეგეპაროთ! ნუღა
          უსმენთ ამ ჩემს შემაგულიანებელ სიტყვებს. გარეთ ერთი კაცი იცდის და სულ
          არ აფიქრებს, აქედან ჩორთით გააქროლოს ცხენი თუ ოთხით! თუ ინებებდით
          მასთან ბრძოლას, შავ დღეს დააყრიდით. მაგრამ ქალის უნაზესი და უწვრილესი
          თმის ღერიც კი კმარა, თქვენს დასაკავებლად, ბრძოლისაგან შორს რომ
          დაიჭიროთ თავი. თქვენისთანა გულჩვილი რაინდი სათაყვანებელია დედისთვის.
          მამა კი მისგან გმირულ სიმამაცეს მოელის. თუ დედას გაუგონებთ, ბატონო
          გავან, ხმლის გაელვებისას ფერს დაკარგავთ და თქვენი მამაკაცური ძალა,
          დასანანად შესუსტდება.“ ამ ყველასგან დაფასებულ რაინდს ეს სიტყვები
          ყველაზე მტკივნეულ ადგილას მოხვდა, და როგორც ზრდილმა და კეთილშობილმა
          ადამიანმა, თავაზიანად მოკუმა პირი, რადგან თავს უფლებას ვერ მისცემდა,
          რომ მთქმელისთვის უკადრისი სახით მიეზღო სამაგიერო. ტრაბახა, რა თქმა
          უნდა, სხვაგვარად მოიქცეოდა. ამიტომ გავანმა უთხრა კეიეს: „ვინც ჩემი
          სახის ფერს დაკვირვებია, დამემოწმება, რომ ბრძოლისას მოქნეული ხმალი თუ
          ნატყორცნი შუბი მე ფერს არ მაკარგვინებს. შენ მე უსაფუძვლოდ მწამებ ცილს,
          ვინაიდან მუდამ შეგიძლია ჩემი 128 პარციფალი ვოლფგანგ ფონ ეშენბახი
          მხარდაჭერის იმედი იქონიო.“ ამის შემდეგ გავანი კარვიდან გავიდა და ცხენს
          უხმო. ხმლისა და შუბის გარეშე შეჯდა უნაგირზე და პარციფალისკენ გააჭენა,
          რომლისთვისაც სიყვარულს ისევ წაერთმია გონი და ყველაფერი დაევიწყებინა.
          მის შუბლს ეტყობოდა გმირი კაიეს ნატყორცნი შუბის კვალი, გარდა ამისა ის
          ორილუსს ხმლითაც აეჩეხა. გავანს ცხენისთვის დეზი არ უკრავს და არ
          გაუგელვებია, და არც შეტევის სამზადისი დამჩნევია. მშვიდობიანად სურდა
          იმის შეტყობა, თუ ვინ იყო ის, ვისაც ორი ორთაბრძოლა მოეგო. მაგრამ მის
          მეგობრულ მისალმებას უცნობი არ გამოპასუხებია. ეს გასაკვირიც არ იყო,
          რადგან ქალბატონ ტრფიალებას ჰერცელოიდეს ძე თავის გზა-შარაზე გადაეყვანა.
          წინაპრებისა და მშობლებისაგან მას მემკვიდრეობად ერგო ნიჭი უჩვეულოდ
          ძლიერი გრძნობისა, რასაც მისთვის ყველაფერი დაევიწყებინა, რაც მის
          ირგვლივ ხდებოდა. ასე რომ, გავანის სიტყვებს მის ცნობიერებამდე არ
          მიუღწევია. მაშინ უთხრა მეფე ლოტის ძემ: „ბატონო, თქვენ ჩემი მისალმება
          არად ჩააგდეთ! ისე იგი, ბრძოლა გწადიათ! ხომ არ გგონიათ, რომ თქვენთან
          სხვაგვარად შეხვედრისა მომერიდება? თქვენ მეფე, მისი ამალა, მისი
          ქვეშევრდომები დაამცირეთ და აბუჩად აიგდეთ. მიუხედავად ამისა, გპირდებით,
          მეფე შეგინდობთ და მოწყალე თვალით გადმოგხედავთ, თუ ჩემს რჩევას
          დაჰყვებით და გამომყვებით.“ მაგრამ მეფე გახმურეტის ძე დაყრუებულიყო მისი
          მუქარისა თუ თხოვნის მიმართ. მაგრამ გავანისათვის, მრგვალი მაგიდის ამ
          ყველაზე სახელოვანი რაინდისათვის ამგვარი გასაჭირი უცხო არ ყოფილა. მას
          ეს საკუთარ ტყავზე მტკივნეულად ჰქონდა გამოცდილი და ერთხელ ერთი
          ქალბატონის მიმართ უძლიერესი სიყვარულით შეპყრობილს დაშნით ხელიც კი
          გაეხვრიტა. როცა იგი გულადმა ლეჰელინმა ცხარე ორთაბრძოლაში გამოიწვია,
          მისი სიცოცხლე ერთმა დედოფალმა იხსნა. ამ ნაზმა და წარმტაცმა
          მზეთუნახავმა ფსონად საკუთარი სიცოცხლე დადო. ეს თავდადებული და ერთგული
          ქალბატონი გახლდათ დედოფალი ინგუზე ბახტარლიესელი. გავანმა გაიფიქრა,
          ალბათ, სიყვარულმა ეს რაინდი ჩემსავით მოცელა; ეტყობა, დაიმორჩილა და
          ნათელი გონება წაართვაო. თვალი გააყოლა პარციფალის მზერას და ყვითელი
          აბრეშუმისსარჩულიანი სირიული ფარჩის მოსასხამი სისხლიან ფრესკას
          გადააფარა. როგორც კი მოსასხამმა დამალა სურათი და პარციფალს მზერა
          დაუხშო, პერლაპაირეს დედოფალმა ის ცნობაზე კი მოიყვანა, მაგრამ გული ისევ
          მას დაეპყრო. პარციფალმა წამოიძახა: „აჰ, მბრძანებელო და მეუღლევ ჩემო,
          ვინ მომაშორა შენ თავს? განა მე სარაინდო საქმეებით არ მოვიპოვე შენი
          სიყვარული და ამასთანავე გვირგვინი და ქვეყანა? ნუთუ მე არ გაგათავისუფლე
          კლამიდესაგან? მხოლოდ გოდებას ვისმენდი მათგან, ვისაც შენი დაცვა
          მართებდა, და ოხვრას 129 პარციფალი ვოლფგანგ ფონ ეშენბახი მრავალი
          უშიშარი გულისა. მეც არ ვუწყი, როგორ მოხდა, რომ ნათელ დღეს ბინდის ფარდა
          ჩამოეფარა ჩემს თვალებს და შენ ვეღარ გხედავ.“ და გოდება განაგრძო: „აჰ,
          სადაა ჩემი შუბი, თან რომ მქონდა?“ გავანმა მიუგო: „ბატონო, ორთაბრძოლაში
          გადატყდა!“ „ორთაბრძოლაში? ვის წინააღმდეგ?“ იკითხა გაოცებულმა გმირმა.
          „თქვენ არც ფარი გაქვთ და არც ხმალი. რა დიდებას მომიტანდა თქვენთან
          შებრძოლება? დასაცინად გავიხდიდი საქმეს, თქვენ კი დაცინვა, ალბათ,
          აგცდებოდათ. ბევრი ორთაბრძოლიდან გამარჯვებული გამოვსულვარ, და თქვენ რომ
          არ შეგებრძოლოთ, მრავალი ქვეყანაა, სადაც ძალმიძს ბრძოლისა და დიდების,
          საფრთხისა და ტრიუმფის განცდა.“ ბატონმა გავანმა თავაზიანად მიუგო: „მე
          გულწრფელად მოგახსენეთ უტყუარი ჭეშმარიტება და გთხოვთ, ნუ მიწყენთ. აქვე
          შორიახლოს დაბანაკებულია მეფე, მრავალ რაინდთან და მშვენიერ ქალბატონთან
          ერთად. თუ ინებებთ, იქ გაგიძღვებით და ჩემი მხრივ, ჩემს სამსახურსაც
          შემოგთავაზებთ.“ „მადლობელი ვარ, ბატონო ჩემო, თქვენი კეთილი
          სიტყვებისათვის. მეც გიდასტურებთ კეთილგანწყობას და გთხოვთ, მიპასუხოთ,
          ვინ არის თქვენი მბრძანებელი და თავად თქვენ ვინ ბრძანდებით?“ „ჩემი
          მბრძანებელი ის კაცია, რომელსაც მე ბევრი რამისთვის ვემადლიერები. იქიდან
          ცოტაოდენს თქვენც მოგახსენებთ: ყოველთვის ისე მექცეოდა, როგორც რაინდს
          შეშვენის. მისი და, მეფე ლოტის მეუღლე, დედაა ჩემი. ამიტომ მე, იმ
          ყველაფრით, რაც ჩემთვის უფალს უბოძებია, მეფის სამსახურში ვდგავარ. მას
          ართური ჰქვია. არც ჩემი სახელია უცნობი და მას თქვენც არ დაგიმალავთ:
          ვინც მიცნობს, გავანს მეძახის. თქვენს განკარგულებაში მიგულვეთ, თუ ჩემს
          თხოვნას დათანხმდებით და მეფესთან წამომყვებით.“ მაშინ პარციფალმა
          წამოიძახა: „შენ გავანი ხარ? ჩემი დამასახურება როდია, ასე მეგობრულად
          რომ შემხვდი, რამეთუ შენზე ამბობენ, ყველა ადამიანს კეთილგანწყობით
          ხვდებაო! ამიტომაც მიიღე ჩემი მსახურება მსახურებისა წილ! მითხარი, ვის
          ეკუთვნის ეს კარვები? ნუთუ ართურია აქ დაბანაკებული? თუ ასეა, მე, ჩემდა
          სავალალოდ, ვერც მეფესა და ვერც დედოფალს თვალით ვერ დავენახვები, ვიდრე
          შურს არ ვიძიებ ერთი შეურაცხყოფისთვის, რაც მე დღემდე მოსვენებას
          მიკარგავს. საქმე ისაა, რომ ჩემ დანახვაზე ერთმა ქალწულმა გაიცინა და
          ამის გამო სენეშალმა ისე დაუნდობლად გალახა, რომ მისი მოსასხამი ათას
          ნაწილად დაიფლითა.“ „შენ უკვე იძიე ამისთვის შური და საკმაოდ
          ულმობელადაც“ მიუგო გავანმა. „მას მარჯვენა ხელი და მარცხენა ფეხი
          გადამტვრეული აქვს. გამომყევი და შენი 130 პარციფალი ვოლფგანგ ფონ
          ეშენბახი თვალით ნახე მისი ცხენი და ლოდი! აქვე თოვლში ყრია შენი შუბის
          ნამსხვრევები, ამასწინ რომ იკითხე.“ როცა პარციფალი დარწმუნდა გავანის
          სიტყვის სისწორეში, მან თქვა: „გავან, შენმა ნათქვამმა, რომ ნამდვილად იმ
          კაცს შევბრძოლებივარ, ვინც ქალწული დასაჯა, შვება მომგვარა. თუ ეს ასეა,
          წამოგყვები, სადაც გენებოს.“ „რატომ უნდა მოგატყუო?“ მიუგო გავანმა.
          „შენთან წაგებული ორთაბრძოლის შემდეგ აქ გმირი სეგრამორსიც იყო
          გაგორებული, რომელსაც მრავალი საგმირო საქმე აქვს ჩადენილი. შენ ისიც
          დაამარცხე, სანამ კეიეს დასცემდი ძირს. ორივე ბრძოლაში შენ დიდებული
          გამარჯვება მოიპოვე.“ ახლა კი გაქუსლეს გავანმა და პარციფალმა
          ბანაკისაკენ. ბანაკში უამრავი ადამიანი გამოშლილიყო, მათ შესაგებებლად
          იჩქაროდნენ, თუ ცხენით და თუ ფეხით; თავაზიანად და მოწიწებით
          ესალმებოდნენ. გავანი თავის კარავთან მივიდა, რომელიც კუნევარე
          ლალანტელის კარვის გვერდით იდგა. გახარებული კუნევარე მხიარულად მიეგება
          თავის რაინდს, რომელსაც საკადრისად მიეზღო კეიესათვის. ხელი ჩასჭიდა
          თავის ძმას და იეშუტე კარნანტელს და მათთან ერთად ეახლა პარციფალს.
          პარციფალი, რომელსაც ეს-ესაა აეხსნა აბჯარი, სახეზე ჟანგის ლაქების
          მიუხედავად, დაცვარული ბალახივით ბრწყინავდა. როდესაც მან ქალწულს თვალი
          მოჰკრა, ფეხზე წამოხტა. ისმინეთ, რა უთხრა კუნევარემ: „ღმერთმა დაგლოცოთ!
          კეთილი იყოს თქვენი მობრძანება, გულადო კაცო! არასდროს გამიცინია, ვიდრე
          ჩემმა გულმა არ იცნო, თუ ვინ იყავით. ამისათვის კი, ჩემდა სავალალოდ,
          კეიემ გამჯოხა, თუმცა, თქვენ სასტიკად იძიეთ შური. თუ ღირსად ჩამთვლით,
          სიამოვნებით გიძღვნით მისასალმებელ ამბორს!“ „არაფერი გამახარებს ამაზე
          მეტად.“ თქვა პარციფალმა. „მეც ამას ვნატრობდი. თქვენმა მეგობრულმა
          დახვედრამ გამაბედნიერა!“ მათ გადაკოცნეს ერთმანეთი და გვერდიგვერდ
          ჩამოსხდნენ. შემდეგ ქალწულმა მოახლე კარავში გაგზავნა და დიდებული სამოსი
          მოატანინა. ის ნინევიური აბრეშუმის ქსოვილისგან გამოეჭრათ და უკვე
          შეკერათ კიდეც, რადგან მეფე კლამიდესათვის, მისგან შეპყრობილისთვის, იყო
          განკუთვნილი. კუნევარემ გადასცა ეს სამოსი და მოუბოდიშა, რომ მოსასხამს
          თასმები აკლდა. წელიდან მოიხსნა თასმა და მოსასხამის დუგმაში გაუყარა.
          ამის შემდეგ პარციფალმა, გარშემომყოფთა ნებართვით, სახიდან ჟანგის ლაქები
          ჩამოიბანა, და ისინიც აღაფრთოვანა არა მარტო მისმა წითელმა ტუჩებმა,
          არამედ უნაკლო, ნათელმა სახემაც. როცა მამაცი გმირი შეიმოსა, მისი
          წარმოსადეგობა და სილამაზე თვალნათლივ გამოჩნდა. ვინც კი შეხედა,
          ირწმუნებოდა, რომ ის ყვავილი იყო მამაკაცური მშვენიერებისა, და ყველა
          ხოტბას ასხამდა მის სილამაზეს. სამოსი 131 პარციფალი ვოლფგანგ ფონ
          ეშენბახი შესანიშნავად ადგა ტანზე. საკინძედ მწვანე ზურმუხტი
          მიემაგრებინათ. ბოლოს კუნევარემ ძვირფასი, მდიდრული სარტყელი შემოარტყა,
          რომელსაც თვალმარგალიტით შემკული სხვადასხვა ცხოველის გამოსახულება
          ამშვენებდა, ხოლო მისი ბალთა ლალის ქვისგან იყო გამოთლილი. როგორ
          გამოიყურებოდა ასე გამოწყობილი ეს უწვერული ჭაბუკი? როგორც ჩვენი
          მოთხრობა გვაუწყებს, ჩინებულად! თურმე ყველა, ქალი თუ კაცი, მოუხიბლავს
          და აღუფრთოვანებია. წირვის შემდეგ მეფე ართურიც გამოჩნდა მრგვალი მაგიდის
          გამორჩეულ წევრებთან ერთად, რადგან მათაც შეეტყოთ, რომ წითელი რაინდი
          გავანის კარავში იმყოფებოდა. ასე რომ, ბრეტონელი ართურიც იქ მიბრძანდა.
          კეიეს მიერ დასჯილი ანტენორი მეფეზე წინ მიქანდა და პარციფალი რომ
          დაინახა, ჰკითხა: „თქვენ ის კაცი ხართ, რომელმაც ქალბატონ კუნევარე
          ლალანტელის და ჩემი დასჯის გამო შური იძია? თქვენ დიდება დაიმსახურეთ,
          კეიეს კი საკადრისად მიეზღო. გაცამტვერდა, თავისი მუქარითურთ! მისი
          დარტყმისა აღარ მეშინია, რადგან მარჯვენა ხელში ძალა აღარ აქვს!“ ჭაბუკი
          პარციფალი ზეციურ ანგელოზს ჰგავდა, მხოლოდ ფრთები თუ აკლდა. ართური და
          მისი თანმხლებნი მას გულითადად მიესალმნენ და კეთილგანწყობით მიეგებნენ.
          პარციფალს დაეპყრო მათი გული და ყველა გულწრფელად აქებდა მას, რადგან ის
          ნამდვილად თვალწარმტაცი იყო. ართურმა უთხრა: „თქვენ მე სიხარულიც
          მომგვარეთ და ტკივილიც. მაგრამ თუ ორივეს ავწონ-დავწონით, თქვენ
          განუზომლად მეტი პატივი მარგუნეთ, ვიდრე ვინმესგან მრგებია. თქვენი
          პატივისცემა მარტო იმითაც რომ შემოფარგლულიყო, ჰერცოგინია იეშუტე მის
          მეუღლესთან რომ შეარიგეთ, ამითაც კი ძალზე დამავალებდით. გარწმუნებთ,
          თქვენი ერთი სიტყვაც კი საკმარისი იქნებოდა, კეიეს მისი დანაშაულისთვის
          თქვენ გარეშედაც რომ ეგო პასუხი. და ართურმა აღუთქვა, რომ შეუსრულებდა
          იმას, რასაც პარციფალი მისგან მოელოდა და რამაც მრავალი ქვეყანის გავლით,
          აქ მოიყვანა. თავის მხრივ, რაინდებმაც სთხოვეს პარციფალს, რაინდად
          კურთხეულიყო და მრგვალი მაგიდის ერთობას შეერთებოდა. პარციფალმა მათი
          თხოვნა სიხარულითა და სიამაყით მიიღო და მათ სურვილი შეუსრულა. თავად
          განსაჯეთ, მრგვალმა მაგიდამ ამ დღეს თავისი კანონებს თუ უერთგულა.
          კერძოდ, ართურთან წესად ჰქონდათ, რომ ისიცა და მისი რაინდებიც მხოლოდ იმ
          შემთხვევაში მიუსხდებოდნენ ლხინის სუფრას, თუ ის დღე რაღაც საოცარი
          მოვლენით გვირგვინდებოდა. მრგვალი მაგიდის რაინდებს ახლაც ამ საპატიო
          შემთხვევასთან ჰქონდათ საქმე. მრგვალი მაგიდა, ნანტიდან რომ წამოეღოთ,
          კარვებისა და ბუჩქნარისაგან თავისუფალ, ყვავილებით მოფენილ მდელოზე
          გაიტანეს. ართურ მეფემ ბრძანა, რომ ეს სუფრა წითელი რაინდის 132
          პარციფალი ვოლფგანგ ფონ ეშენბახი პატივსაცემად იშლებოდა, რომელიც თავისი
          საგმირო საქმეების გამო, სამართლიანად იმსახურებდა ასეთ ჯილდოს. მრგვალ
          მაგიდაზე გადაფარებული იყო შორეული წარმართული ქვეყნიდან ჩამოტანილი
          აკრატონული აბრეშუმის (Acratoner Seide) სუფრა, რომელიც არათუ
          სწორკუთხედად, არამედ მრგვლად იყო გამოჭრილი. მაგიდაც იმიტომ იყო
          მრგვალი, რომ მათი წესები კრძალავდა, ვინმეს განსაკუთრებით საპატიო
          ადგილზე პრეტენზია განეცხადებინა; ყველა ადგილი თანაბრად საპატიო იყო.
          მეფე ართურმა ასევე ბრძანა, რომ სუფრასთან მოეწვიათ ყველა რაინდი და
          ქალბატონი, რადგან მის კარზე ყველა ღირსეული და პატივცემული ადამიანი ერთ
          სუფრას უჯდა. გამოჩნდა ქალბატონი გვინევრაც, უმშვენიერეს ბანოვანთა
          ამალით, რომელთა შორისაც მრავალი წარჩინებული თავადის ქალი ერია,
          სიტურფით რომ ბრწყინავდნენ. მრგვალი მაგიდა იმდენა ფართო იყო, რომ ყოველ
          მანდილოსანს შეეძლო, თავისი სატრფოს გვერდით მოენახა ადგილი. ერთგულმა
          ართურმა ხელი გაუყარა პარციფალს, რომლის გვერდზეც დარდგადაყრილი კუნევარე
          ლალანტელი მოაბიჯებდა. ართურმა პარციფალი აათვალიერ-ჩამოათვალიერა. ერთი
          უსმინეთ, რა უთხრა მას: „მე ვიზიარებ , ჩემი მეუღლის სურვილს, რომ ის
          ასეთ მომხიბლავ ჭაბუკს, მისალმების ნიშნად ეამბოროს. მართალია, აქ მას
          არავისთვის შეუთავაზებია თავისი ამბორი, მაგრამ თქვენ პელრაპაირედან
          მოსულხართ, იქ კი ის ქალბატონი ცხოვრობს, ვისი კოცნაც უდიდეს ბედნიერებას
          ნიშნავს. ამიტომ თქვენთან ერთი სათხოვარი მაქვს: ნება მიბოძეთ, ოდესმე
          პელრაპაირეში გეწვიოთ და თქვენს მეუღლეს ამგვარი ამბორითვე მივაგო
          პატივი!“ აი, ეს უთხრა ართურმა. „თქვენი ნებისმიერი თხოვნა აღსრულდება“,
          მიუგო პარციფალმა, „სადაც არ უნდა ვიმყოფებოდე!“ ამ დროს დედოფალიც
          მიუახლოვდათ და მან პარციფალს მისასალმებელი ამბორი უძღვნა. „მიპატიებია
          თქვენთვის ის ტკივილი“, უთხრა მან, „რომელიც მეფე ითერის სიკვდილით
          მომაყენეთ.“ ამ შერიგების დროს დედოფალს თვალები აუწყლიანდა, რადგან
          ითერის სიკვდილმა ყველა მანდილოსანს დაწყვიტა გული. მეფე კლამიდე
          პლიმაციოლის ნაპირას იჯდა. გვერდით მას იოფრაიტი, იდიოლის ვაჟი
          მიჯდომოდა. პარციფალს კი კლამიდესა და გავანს შორის დაეკავებინა ადგილი.
          როგორც ეს თავგადასავალი იუწყება, მის თანამეინახეთაგან მისებრ დახვეწილი
          და დიდებული შესახედაობისა არავინ ყოფილა, რადგან მასში ერთმანეთს
          შერწყმოდა მამრული ძლიერება და ჭაბუკური მომხიბლაობა და მის მჭვრეტელთ
          უნდა ეღიარებინათ, რომ ბევრი მანდილოსანი დაბინდულ სარკეში არეკლილს
          ჰგავდა მისი ელვარე ტუჩების წინაშე. მის მინანქარივით სრიალა კანს
          ნიკაპსა და ღაწვებზე, მარწუხს თუ შეადარებდი, ერთგულთ მტკიცედ რომ 133
          პარციფალი ვოლფგანგ ფონ ეშენბახი ჩაეჭიდება, ხოლო ორგულთ ახლოს არ
          გაიკარებს. მე აქ იმ ცვალებადი ბუნების დიაცებს ვგულისხმობ, ხან ერთს რომ
          ეტრფიან და ხან - მეორეს. პარციფალის ბრწყინვალე სილამაზეს ანდამატივით
          მიეზიდა ერთგული ქალები, ერთი შეხედვისთანავე დაეპყრო ისინი: მისი სახება
          განუშორებლად ედგათ თვალწინ და გულში ღრმად აღბეჭვდოდათ. ყველა, ქალი თუ
          კაცი, მის მიმართ კეთილად იყო განწყობილი. მაგრამ ამ პატივისცემითა და
          აღფრთოვანებით ტკბობა მას დიდხანს არ დასცალდა, რამეთუ მტკივნეული
          შემთხვევა მოხდა. ამ დროს გამოჩნდა ის, ვის შესახებაც მსურს, გიამბოთ. ის
          იყო ერთი ასული, ძალზე ერთგული და სანაქებო, მაგრამ როცა ბრაზობდა,
          ზღვარს გადადიოდა. და მან მოიტანა ამბავი, რომელმაც ბევრი დაანაღვლიანა.
          უსმინეთ, თუ როგორი ამალით მოვიდა: ის ამხედრებულიყო ჯორზე, რომელიც
          კასტილიური ბედაურივით წვივმაღალი, და თხელი იყო, წაკვეთილი ნესტოებით
          (schlitznasig), ადგილ-ადგილ კანი ამომწვარ ლაქებს დაეფარა, უნგრული
          ჯაგლაგივით. ამის საპირისპიროდ, ავშანი და ლაგამ-უნაგირი ოსტატური
          ნახელავი და ძვირფასი იყო. ჯორს სიარულსაც ვერ დაუწუნებდი. მისი მხედარი
          კი დიდგვაროვანი ქალბატონივით როდი იყო გამოწყობილი. აჰ, რა უნდოდა აქ,
          რა დარჩენოდა? მაგრამ რადგან მოსულიყო, ვერაფერს გავაწყობთ, თუმც, მის
          მოსვლას ართურის ლაშქრისთვის სიხარული არ მოუტანია. ქალწული ისეთი
          განსწავლული იყო რომ ყველა ენას - ლათინურს, არაბულს, ფრანგულს - უნაკლოდ
          ფლობდა. ასევე დაუფლებული იყო დიალექტიკას, გეომეტრიასა და ასტრონომიას.
          მისი სახელი იყო კუნდრი, მეტსახელად კი „გრძნეულს“ ეძახდნენ. მისი
          პირიდან გადმომსკდარი სიტყვათა ნიაღვარი, გაუთავებლად რომ დიოდა და
          არასოდეს იშრიტებოდა, კაცს ყოველგვარი ხალისსა და სიხარულს უსპობდა. ამ
          მაღალგანსწავლულ ქალიშვილზე ვერაფრით იტყოდი, ლამაზიაო. ეს ბედნიერების
          წარმტაცი არსება გახვეულიყო ფრანგულ ყაიდაზე გამოჭრილ აბრეშუმის
          უშველებელ მოსასხამში, რომელიც ლაზურიტის ქვაზე მუქლურჯად ელავდა. მისი
          კაბაც მძიმე აბრეშუმისა იყო, ზურგზე ახალი თასმით ეკიდა ასეთივე
          ახალთახალი ფარშევანგისფრთიანი ლონდონური ქუდი, ოქრომკედიანი აბრეშუმის
          სარჩულით. რაც მან თქვა, ხიდს ჰგავდა, რომელითაც მწუხარებამ სიხარულის
          საუფლოში გადააბიჯა. მისმა ნათქვამმა ყოველგვარი ლხენას წერტილი დაუსვა.
          ქუდზე გადადებული ნაწნავი ჯორის ზურგამდე დასთრევდა - გრძელი, შავი,
          აწეწილი, საზიზღარი და ღორის ჯაგარივით ხეშეში. ცხვირი ძაღლის დინგს
          მიუგავდა. პირიდან ორი ეშვი გამოჩროდა, აქეთ-იქით. წამწამებიც ჩაეწნა და
          შუბლამდე აეპრიხა. ამ მანდილოსნის აღწერისას ზრდილობა რომ დავივიწყე იმის
          ბრალია, რომ სიმართლეს გვერდს ვერ ავუვლი; თორემ ამ მხრივ ვერცერთი ქალი
          134 პარციფალი ვოლფგანგ ფონ ეშენბახი მისაყვედურებს. კუნდრის დათვივით
          ყურები ება, ტლანქი და მოუხეშავი, სატრფოს გული რომ არ მიუვიდოდა.
          საძაგელი შესახედავი იყო. ხელში მათრახი ეჭირა, ლალის ქვის ტარითა და
          აბრეშუმის თასმებით. ამ საბრალო, ტურფა ქმნილებას ხელებზე კანი მაიმუნის
          ტყავივით დაჭმუჭვნოდა, ფრჩხილები გრძელი და ჭუჭყიანი ჰქონდა, ლომის
          ბრჭყალებს მიუგავდა. რასაკვირველია, არცერთი რაინდი მისი ტრფობის გამო
          ორთაბრძოლას არ გამართავდა! ეს სათავე მწუხარებისა და სამარე ყოველგვარი
          სიხარულისა, პირდაპირ წრეში შეჯირითდა და მასპინძლისკენ გაიწია. ართური
          ქალბატონ კენევარე ლალანტელის გვერდით მიირთმევდა, დედოფალი კი იეშუტეს
          გვერდით. ჩინებულ გუნებაზე ბრძანდებოდა მეფე, როცა კუნდრიმ მის წინ ჯორი
          შეაყენა და მას ფრანგულ ენაზე გამოელაპარაკა. და თუ მე მის სიტყვებს
          გერმანულად გითარგმნით, მერწმუნეთ, ვერ გასიამოვნებთ. „მეფე
          უთეპანდრაგუნის ძეო! რასაც ახლა შენ იქმ, სამარცხვინოა შენთვისაც და
          ყველა ბრეტონელისთვისაც. აქ უწარჩინებულეს საზოგადოებას მოუყრია თავი
          ყველა ქვეყნიდან, და სხედან ასე ერთად, თავიანთი ღირსებითა და პატივით,
          მათში ერთი უღირსი რომ არ ერიოს. მრგვალ მაგიდის დიდება დასამარებულა,
          რადგან სიყალბე შეჰპარვია. მეფეო ართურ, შენ უფრო სახელგანთქმული ხარ,
          ვიდრე შენი ამალის რაინდები, ერთად აღებული. მაგრამ შენი დიდება იძირება,
          ნაცვლად იმისა, რომ აღზევდეს, შენს სახელს წყალი შედგომია, ნაცვლად
          იმისა, რომ განმტკიცდეს, შენი ღირსება ილახება და აღარც შენი პატიოსნებაა
          უზადო! მრგვალი მაგიდის დიდება მაშინ დასამარდა, როცა თქვენ რიგებში
          ბატონი პარციფალი მიიღეთ, რომელიც გარეგნულად რაინდს წააგავს. თქვენ მას
          წითელი რაინდი უწოდეთ, იმ კაცის სახელი, რომელიც ნანტის წინ დაეცა, თუმცა
          მათ ერთმანეთს ვერ შევუდარებთ. ჯერ არავის შეუთხზავს თავგადასავალი
          რაინდისა, რომლის სახელიც ისეთივე შეუბღალავი იქნებოდა, როგორც იმ
          მკვდრისა.“ შემდეგ მეფეს ზურგი აქცია და პარციფალს მიუბრუნდა: „თქვენი
          ბრალია, რომ მეფე ართურსა და მის ამალას საკარდისად ვერ მივესალმე.
          შემირცხვენია თქვენი ბრწყინვალე სილამაზე და მამაკაცური ძლიერება! ჩემი
          დასადგენი რომ იყოს, ვინ უნდა იცხოვროს თანხმობასა და მშვიდობაში, ამას
          თქვენ არასდროს გაღირსებდით. ვიცი, საძაგელი გგონივართ, მაგრამ თქვენ
          ჩემზე საზიზღარი ხართ. მიპასუხეთ, ბატონო პარციფალ, რატომ არ იხსენით
          საბრალო მეთევზე მისი გაუსაძლისი ტკივილისაგან, როცა მწუხარედ და
          უნუგეშოდ იჯდა თქვენ წინ? მან თვალნათლივ დაგანახვათ, თუ რა მძიმე
          ტვირთად აწვა სნეულება. ულმობელო სტუმარო! საკუთარ ტანჯვათა
          შემსუბუქებაზე მოგიწევთ ზრუნვა. ენაც ისევე უნდა წაგერთვათ, როგორც
          თქვენს გულს აქვს წართმეული ყოველგვარი თანაგრძნობის უნარი! ღმერთმა
          ისედაც ხელი აიღო თქვენზე და 135 პარციფალი ვოლფგანგ ფონ ეშენბახი
          ჯოჯოხეთისთვის გაგწირათ, მაგრამ დედამიწაც ჯოჯოხეთად გექცევათ, როცა
          კეთილშობილი ხალხი შეიტყობს, ვინც ბრძანდებით! თქვე უარმყოფელო ხსნისა,
          ბედნიერების მაწყევარო და ჭეშმარიტი დიდების დამსამარებელო! გაცამტვერდა
          თქვენი მამაკაცური ღირსება, სახელი თქვენი ისე შებღალა, რომ ვერარა
          მკურნალი გიშველით. ვინმე თუ ფიცს დამადებინებს, მე თქვენ თავზე
          დავიფიცებ, რომ ქვეყნად არ არსებობს კაცი, რომელიც თქვენსავით მშვენიერი
          გარეგნობისა და ამასთანავე ესოდენ ცრუ იქნებოდა. თქვე მაცდურო, სახიფათო
          სატყუარავ, თქვე გველგესლავ! რა ღირსი იყავით, ციხესიმაგრის ბატონმა
          ხმალი რომ გიბოძათ! რომ გამოართვით და მაინც მუნჯად დარჩით, სასიკვდილო
          ცოდვა დაიდეთ კისერზე. სათამაშოდ იქეცით ეშმაკის ხელში, საძაგელო ბატონო
          პარციფალ! გულგრილად იცქირებოდით, როცა გრაალი, ვერცხლის ხანჯალი და
          სისხლიანი შუბი თქვენ წინ ჩაატარეს! თქვენ დააჭკნეთ სიხარული და ააყვავეთ
          მწუხარება! მუნსალვეშეზე კითხვა რომ დაგესვათ, უფრო მდიდარი
          შეიქმნებოდით, ვიდრე აურაცხელი სიმდიდრის მქონე ქალაქი ტაბრონიტია
          წარმართთა ქვეყანაში. იმ სამეფოს მეფე, რომლის დედაქალაქიც ტაბრონიტია,
          ცხარე ბრძოლაში შეიპყრო ანჟუელმა ფაირეფიცმა. მან კეთილშობილური
          მამაკაცური თვისებები, რითიც მამათქვენი გამოირჩეოდა, შეინარჩუნა და
          თქვენსავით წყალს არ გაატანა. თქვენი ძმა ფაირეფიცი, ზაზამანკის დედოფლის
          ძე, ერთობ უცნაური გარეგნობისაა, რადგან მისი კანი შავი და თეთრი
          ლაქებითაა დაფარული. მე ახლახან ერთგული და თავდადებული გახმურეტი
          ვახსენე. მამათქვენს მისი სამშობლოს, ანჟუს გამო, „ანჟუელს“ ეძახდნენ.
          წესით, მისგან მემკვიდრეობად სულ სხვა ბუნება უნდა გრგებოდათ, ვიდრე
          საქმენი თქვენი გამოაჩენენ. თქვენი დიდება გაქრა! დედათქვენს მცდარი
          ნაბიჯი რომ გადაედგა და გახმურეტის შვილი არ ყოფილიყავით, თქვენი
          საქციელი გასაგები იქნებოდა. მაგრამ ამაზე ლაპარაკიც არ ღირს. მას
          ერთგულების წილ ტანჯვა ერგუნა. მერწმუნეთ, მასზე კარგის მეტი არაფერი
          მეთქმის. მამათქვენმაც იცოდა მამაკაცური ერთგულების ფასი და ამასთანავე
          საქვეყნოდაც ჰქონდა სახელი გავარდნილი. მოლხენა უყვარდა; მის მკერდში
          დიდი გული ძგერდა და დარდსა და ნაღველს იშვიათად შეამჩნევდი. მამრული
          ძალითა და უშიშრობით ისე იჭერდა დიდებას, როგორც მეთევზე იჭერს თევზს
          ანკესითა თუ ბადით. მაგრამ მისი დიდება უკუღმა შეტრიალდა. ნეტავ,
          არასოდეს გამეგო, რომ ჰერცელოიდეს ვაჟმა დიდების გზას ასე გადაუხვია.“
          კუნდრი სურათხატი იყო მწუხარებისა. ხელებს იფშვნეტდა და ტიროდა. უწყვეტად
          სდიოდა ცრემლი, უზომო მწუხარების მაუწყებლად. ერთგულება აიძულებდა თავისი
          გულისტკივილი ეგლოვა. მერე კვლავ მასპინძელს მიუბრუნდა და სულ სხვა
          თემაზე წამოიწყო საუბარი: „ამ წრიდან რამდენი ძალგულოვანი 136 პარციფალი
          ვოლფგანგ ფონ ეშენბახი რაინდი ესწრაფვის დიდებასა და ზენა სიყვარულს? მე
          ვიცნობ ოთხ დედოფალსა და მშვენიერი გარეგნობის ოთხას ქალწულს. ისინი
          შასტელმარვილში არიან გამომწყვდეული. ყველა გამოგონილი თავგადასავალი
          არაფერია იმასთან შედარებით, რასაც კაცი იქ გამოსცდის. ვინც
          შასტენმარვილის განსაცდელს გაუძლებს, ის ჭეშმარიტ სიყვარულს მსახურებს!
          დღესვე უნდა მივბრუნდე იქ, რაც არ უნდა რთული გზა მედოს წინ.“ ღრმად
          დამწუხრებული ქალი დაუმშვიდობებლად გაეცალა იქაურობას. მწარედ ატირებული
          დრო და დრო უკან იხედებოდა. მოისმინეთ მისი უკანასკნელი სიტყვები: „ჰოი,
          მუნსალვეშე! ღრმა მწუხარების სავანევ! ვაგლახ, რომ შენი შველა არავის
          ძალუძს!“ ამ საზიზღარმა და ამპარტავანმა გრძნეულმა კუნდრიმ პარციფალს
          დიდი სადარდებელი გაუჩინა. მას ვერც თავისი მამაცი გულის კარნახი
          დაეხმარა, ვერც რაინდული აღზრდა და ვერც მამაკაცური ბუნება. რამეთუ ამ
          თვისებათა გარდა, ის უნარიც ჰქონდა, საკუთარი საქციელი პირუთვნელად
          განესაჯა და შეეფასებინა, ამიტომაც მუდამ დროულად პოულობდა სწორ გზას.
          ამგვარი ქცევა უდიდეს პატივისცემას იმსახურებს და გახლავთ სამშვინველის
          უმშვენიერესი სამკაული და უმაღლესი ყველა სიქველეს შორის. პირველად
          კუნევარეს აუტყდა ტირილი, როდესაც გრძნეულმა კუნდრიმ, ამ საკვირველმა
          ქმნილებამ მამაცი გმირი პარციფალი ასე შეარცხვინა. ამ ამბავმა სხვა
          ქალბატონებიც დაადარდიანა და მათაც ცრემლი აღვრევინა, ასე რომ, ბოლოს
          ყველა ტიროდა. მიზეზი ამ დარდისა იქაურობას გაშორდა თუ არა, გამოჩნდა
          ერთი ამაყი რაინდი - თავიდან ფეხებამდე შესანიშნავად და მდიდრულად
          აღკაზმული. ძვირფასი აღკაზმულობა ჰქონდა მის ცხენსაც. როცა ის მოვიდა,
          მრგვალი მაგიდის რაინდები, ქალბატონები და ასულები მგლოვიარედ იყვნენ.
          ისმინეთ, რა მოხდა: მას გული სიამაყითა და სევდით ჰქონდა აღსავსე. და მან
          იქ ეს ორივე ურთიერთსაპირისპირო გრძნობა გამოამჟღავნა, რამეთუ მამაკაცური
          ბუნება სიამაყეს სძენდა მას, გულისტკივილი კი სევდას. განა არ აჯობებდა,
          მსწრაფლ მოეგვარებინათ მასთან საქმე, ვიდრე წრეში შეჭენდებოდა?
          რასაკვირველია! მართლაც, გამოხტდნენ პაჟები და მისი შეპყრობა მოიწადინეს,
          მიუხედავად იმისა, რომ ის უცნობი იყო მათთვის, ისევე როგორც გერბი მის
          შუბზე. სევდიანმა რაინდმა მუზარადმოუხდელად ქარქაშში ჩადებულ ხმალს
          ვადაზე წაავლო ხელი და იკითხა: სად ვპოვებ ართურსა და გავანს? პაჟებმა
          მიასწავლეს და მანაც ფართო წრეში შეაბიჯა. მდიდრული მუნდირი ეცვა,
          სხვადასხვა ფრად ელვარე აბრეშუმისა. წარუდგა კარის საზოგადოების ფართო
          წრეში მჯდომ მასპირძელს და თქვა: „ღმერთმა დალოცოს მეფე ართური, მისი
          სეფექალები და რაინდები! ყველას, ვისაც 137 პარციფალი ვოლფგანგ ფონ
          ეშენბახი მე აქ ვხედავ, გიძღვნით სალამს და ჩემს სამსახურს გთავაზობთ!
          მხოლოდ ერთის გამოკლებით. მე მის სამსახურზე უარს ვაცხადებ! ჩვენ შორის
          მხოლოდ მეგობრობა შეიძლება არსებობდეს, მაგრამ თუ გულწრფელი ვიქნები, მე
          ის გროშის ფასადაც არ მიღირს! აწ ისმინეთ, თუ ვინ არის ის! ვაგლახ, მე
          საბრალოს, რამეთუ მან გული გამიგლიჯა და დიდი ტკივილი მომაყენა! ის
          გახლავთ ბატონი გავანი, რომელსაც ხშირად გაუმარჯვია ბრძოლაში და
          საყოველთაო დიდებაც მოუპოვებია. მაგრამ მან ერთხელ მაინც შეირცხვინა
          სახელი, როცა თავისი საბრძოლო ჟინი იმით ჩაიცხრო, რომ მეგობრული
          შეხვედრისას ჩემი ბატონი მუხანათურად მოკლა. მოღალატე იუდას კოცნამ თუ
          ჩააგონა ეს. ათასობით გული დაამწუხრა ამ საშინელმა, მუხანათურმა
          მკვლელობამ. თუ ბატონი გავანი უარყოფს ამ საქციელს, მან დღეიდან ორმოცი
          დღის განმავლობაში დედაქალაქ შანპფანცენში ესკალუნის მეფეს თავისი
          სიტყვების ჭეშმარიტება ორთაბრძოლაში უნდა დაუმტკიცოს. ამისათვის მე
          ვიწვევ მას და ქალაქ შანპფანცენში სრული საბრძოლო აღჭურვილობით წარვდგები
          მის წინაშე. და მე მოვუწოდებ მას, რომ გამოიჩინოს გაბედულება და თავისი
          რაინდული სახელისა და მისი წოდების ღირსების დასაცავად ამ
          პასუხისმგებლობას არ გაექცეს. ყოველი რაინდი ორ უძვირფასეს სიკეთეს
          ფლობს: პატიოსნებასა და ერთგულებას. ოდითგანვე ეს ორი რამაა რაინდული
          დიდების საფუძველი. ბატონი გავანი უნდა გაუფრთხილდეს ამ სიკეთეთ, თუკი
          სურს რომ კვლავაც მრგვალი მაგიდის ერთობის წევრად დარჩეს; რამეთუ მის
          წესდებას ეწინააღმდეგება, თავის წრეში ორგულ ადამიანთა დათმენა. მაგრამ
          მე აქ იმისთვის არ მოვსულვარ, რომ სალანძღავ სიტყვათა კორიანტელი
          დავაყენო. თქვენ რაც მოსასმენი იყო, მოისმინეთ და შეგიძლიათ, მერწმუნოთ:
          ჩემთვის მნიშვნელოვანია არათუ მკაცრი სიტყვები, არამედ ბრძოლა; ბრძოლა,
          რომელიც თქვენ სიკვდილს ანდა, თუ ბედი გაგიღიმებთ, გამარჯვებას
          მოგიტანთ.“ თავიდან მეფემ ეს სიტყვები მდუმარედ მოისმინა, შემდეგ კი ასე
          უპასუხა: „ბატონო, ის ჩემი დისწულია. გავანი თუ მოკვდება, მომიწევს მე
          თავად გამოგიწვიოთ ორთაბრძოლაში, ვიდრე მკვდარივით უმოქმედოდ ვეგდო. თუ
          იღბალი არ უმტყუნებს, გავანი ბრძოლაში დაგიმტკიცებთ, რომ მას ღირსება
          არასდროს შეულახავს და სიყალბე ახლოსაც არ გაკარებია. სხვამ თუ
          გაწყენინათ, თქვენ კი სრულებით უსაფუძვლოდ გავანს სწამებთ ცოლს! თუ ის
          თავის უდანაშაულობას დაამტკიცებს, თქვენც მოწყალება უნდა გამოიჩინოთ მის
          მიმართ, თორემ ვისაც ჯანსაღი განსჯის უნარი აქვს, არ მოგიწონებთ, რომ ასე
          დაუსაბუთებლად მიაყენეთ ჩრდილი გავანის სახელს.“ ამ დროს ფიცხლად წამოხტა
          ამაყი ბეაკურსი, გავანის ძმა და შესძახა: „ბატონო, გავანს არასდროს
          დაუხევია უკან, როცა კი საქმე ბრძოლას შეხებია. ამ ცრუ 138 პარციფალი
          ვოლფგანგ ფონ ეშენბახი ბრალდებებმა გული მატკინა. თუ ამ ცილისწამებას
          უკან არ წაიღებთ, ჩემთან გექნებათ საქმე! მე მას თავდებად ვუდგები და მის
          მაგიერ შეგებრძოლებით! ის დიდი სახელი, რომელიც უპირობოდ მოხვეჭილი აქვს
          გავანს, ასე უბრალოდ, თქვენი სიტყვების გამო, სათუოდ არ უნდა ექცეს.“ ის
          მიუბრუნდა თავის ძმას და მის წინაშე მუხლზე დაეცა. ისმინეთ, რა უთხრა:
          „ძმაო, გაიხსენე, შენ მუდმივად თვალი გეჭირა ჩემს დიდებაზე. მეც მომეცი
          ნება, რომ აწ თავდებად დაგიდგე და შენ მაგიერ მე მივიღო ეს გამოწვევა. და
          თუ ამ ბრძოლიდან გამარჯვებული გამოვალ, ეს შენი დიდებისა იქნება!“
          დაჟინებით ითხოვდა, რომ გავანს, მის ძმას, უფლება მიეცა, ებრძოლა
          რაინდული დიდების მოსაპოვებლად. მაგრამ გავანმა მიუგო: „ძმაო, მე კარგად
          ავწონ-დავწონე და იძულებული ვარ ამ შენს ძმურ თხოვნაზე უარი გითხრა.
          თუმცაღა, არ ვიცი, მაინც რის გამო მიწევს ბრძოლა, რადგან ამგვარი
          დაპირისპირების საბაბს ვერ ვხედავ. ამიტომაც ვერ დაგეთანხმები. ასე ხომ
          ჩემს რაიდულ სახელს სასწორზე შევაგდებ!“ რადგან ბეაკურსი არ ცხრებოდა, ამ
          დრომდე ერთ ადგილას გაუნძრევლად მდგომმა უცნობმა, სიტყვა აიღო: „მე
          საბრძოლველად მიწვევს კაცი, ვისაც არ ვიცნობ და არაფერს ვემართლები.
          ძლიერი, გულადი, წარმოსადეგი, თავდადებული და კეთილშობილი ჩანს საიმისოდ,
          ვინმეს თავდებში რომ ჩაუდგეს. მაგრამ მე მისი მტერი არ ვარ. მე ჩემი
          ბატონისა და სისხლით ნათესავის გამო გიწვევთ საბრძოლველად. ჩვენი მამები
          ძმები იყვნენ და ერთმანეთისთვის არასდროს უღალატიათ. არ არსებობს
          გვირგვინოსანი, რომელსაც ჩამოვუარდები გვარიშვილობით; ვის გამოც ბრძოლას
          გავექცეოდი და შურისგებაზე პასუხისმგებლობას არ ავიღებდი. მე გახლავართ
          კინგრიმულსელი, შანპფანცუნის ლანდგრაფი, ასკალუნელი თავადი. თუ გავანს
          ღირსება შერჩენია, თავის უდანაშაულობას ოდენ ჩემთან ორთაბრძოლით თუ
          დაამტკიცებს. მას ასკალუნის სამეფოში ჩემ გარდა სხვა საფრთხე არ
          ემუქრება. პატიოსან სიტყვას ვაძლევ, რომ საბრძოლო არენის მიღმა მას
          არავინ შეეტაკება. აწ გემშვიდობებით, უფალი ფარავდეს ყველა თქვენგანს!
          ოღონდ ეს გავანს არ ეხება, და მან ამის მიზეზი იცის.“ ამ სიტყვებით
          დაემშვიდობა ეს სახელოვანი დიდგვაროვანი პლიმაციოლის სანაპიროზე
          შეკრებილთ. სახელი კინგრიმურსელი ყველას გაეგონა, რადგან ამ გონიერი
          თავადის დიდება საყოველთაოდ იყო ცნობილი. ეს იმასაც გულისხმობდა, რომ
          ბატონ გავანს მასთან ორთაბრძოლა იოლ საქმედ არ უნდა მიეჩნია. სამწუხაროდ,
          იქ მყოფთა შეშფოთებამ და წუხილმა ამ თავადის ღირსეულ დახვედრას ხელი
          შეუშალა. თავადაც ხომ ხვდებით, ამგვარი ცნობის მიღება ნებისმიერ
          მასპინძელს რომ გადააფიქრებინებდა, სტუმარს კეთილგანწყობით 139 პარციფალი
          ვოლფგანგ ფონ ეშენბახი შეგებებოდა. კუნდრის უწყების მეშვეობით ნათელი
          მოჰფენოდა პარციფალის სახელსა და წარმომავლობასაც; ყველამ შეიტყო, რომ ის
          ვაჟი გახლდათ დედოფლისა, რომლის ხელიც ანჟუელ გახმურეტს მოეპოვებინა.
          ბევრმა გაიფიქრა: „კარგად მახსოვს, კანვალუას წინ მან არაერთი ბრძოლა
          გამართა და მრავალჯერ გატყორცნა შუბი ჰერცელოიდეს გულისთვის, რათა ეს
          უმშვენიერესი ქალწული თავისი უშიშრობითა და გმირული შემართებით
          მოეპოვებინა. მის აღზრდაში დიდი წვლილი მიუძღვოდა დიდგვაროვან ამფლისეს,
          რამაც ეს გმირი ყოველმხრივ ზრდილ და სანაქებო ვაჟკაცად აქცია. ყოველი
          ბრეტონელი დიდ ბედნიერებად რაცხს, რომ პარციფალი ჩვენ შემოგვიერთდა,
          ვინაიდან ის, მისი მამის, გახმურეტის მსგავსად, გმირის შეუბღალავი
          სახელისა და ჭეშმარიტი იდების მატარებელია.“ ამდენად, იმ დღეს ართურის
          ლაშქარმა სასიხარულო ამბავიც შეიტყო და სამწუხაროც, რამაც ეს გმირები
          კიდეც გაახარა და კიდეც დაანაღვლიანა. ამგვარი წინააღმდეგობრივი
          გრძნობებით დამძიმებულნი ეახლნენ გვერდიგვერ მდგომ პარციფალსა და გავანს,
          და ცდილობდნენ მათგან მიეღოთ მხნეობა და ნუგეში. წარჩინებულმა კლამიდემ
          განაცხადა, რომ მას ყველაზე მეტად აწუხებდა სინანული და რომ ენითუთქმელ
          ტანჯვას განიცდიდა. ის მიუბრუნდა პარციფალს და უთხრა: „გულწრფელად
          გეუბნებით: იმის მიუხედავად, რაც გრაალთან რაც გადაგხდათ თავს, იმ
          გულისტკივილს, რაც მე პალრაპაირესთან ჩემს თავს მივაყენე, მთელი
          ქვეყნიერების სიმდიდრეც კი ვერ გადასწონის - თუგინდ, ეს იყოს წარმართთა
          ქვეყნის ტრიბალიბოტი, კავკასიის ოქროს მთები თუ თავად გრაალის სიწმინდე!
          ვაგლახ, რა უბედური ვარ! თქვენ მე მთელი ბედნიერება წარმტაცეთ! აქ
          იმყოფება ქალბატონი კუნევარე ლალანტელი. მიუხედავად იმისა, რომ მისი
          მსახურება ბევრს მოუწადინებია, ის ამის ღირსად არავის ცნობს, თქვენ
          გარდა. არადა, ალბათ მასაც მოსწყინდა, ამდენ ხანს თავის ტყვედ რომ
          მრაცხს. სიტყვა შემაწიეთ, ოდესმე კვლავ რომ დამიბრუნდეს სიხარული. დაე,
          თქვენი პატივისცემის გამო მაინც მანუგეშოს თავისი ტრფობით და
          ამინაზღაუროს ის, რაც თქვენ გამო დავკარგე, როცა ნანატრი ბედნიერება
          წარმტაცეთ, რასაც, თქვენ რომ არა, ხელიდან არ გავუშვებდი. დამეხმარეთ,
          რომ ამ ქალწულის გული მოვიგო!“ „სიამოვნებით!“ მიუგო პარციფალმა.
          „კეთილგონიერებას თუ გამოიჩენს და ამგვარ თხოვნას დაჰყვება. მეც მსურს
          ტკივილი შეგიმსუბუქოთ, რადგან მშვენიერი კონდვირამურსი, რომლის გამოც
          დამარცხება იწვნიეთ, მე მერგო და ჩემია სამუდამოდ.“ მათთან სანუგეშებლად
          მივიდნენ ჯანფუსელი წარმართი ქალი, ართური, მისი მეუღლე და ქალბატონები
          კუნევარე ლალანტელი და იეშუტე კარნანტელი. და რას ფიქრობთ, რა მოხდებოდა?
          მათ კუნევარე მის მოტრფიალე კლამიდეს 140 პარციფალი ვოლფგანგ ფონ
          ეშენბახი მიჰგვარეს. მანაც სამარადჟამო ერთგულება შეჰფიცა და თავზე
          გვირგვინი დაადგა, ჯანფუსელი წარმართი ქალის მოწმეობით. მან უთხრა
          პარციფალს: „კუნდრიმ დაგვისახელა იმ კაცის სახელი, რომელსაც მე თქვენს
          ძმად ვრაცხ. ის ძლევამოსილი მბრძანებელია. ორი ძლიერი სამეფო
          ექვემდებარება, მის ძალაუფლებას რომ აღიარებს წყალსა თუ ხმელეთზე: ესენია
          აცაგუკისა და ზაზამანკის აყვავებული და ძლიერი სამეფოები. ბარუკსა და
          ტრიბალოტს თუ არ ჩავთვლით, მას სიმდიდრეში ვერავინ გაეჯიბრება; როგორც
          ღმერთს, ეთაყვანებიან. მისი კანი საკვირველი და სხვათაგან
          განსხვავებულია: შავი და თეთრი ლაქებითაა დაფარული. აქ რომ მოვდიოდი, მის
          ერთ-ერთი სამეფოზე გამოვიარე. მთხოვა, დავრჩენილიყავ, რა აღარ იღონა,
          მაგრამ ვერ დამიყოლია. მე ბიძაშვილი გახლავართ ამ დიდებული ხელმწიფისა.
          და თუ ნებას დამრთავთ, მის შესახებ მრავალ შთამბეჭდავ ამბავს
          მოგახსენებთ: ორთაბრძოლისას ურიცხვი მეტოქე ჩამოუგდია უნაგირიდან და
          სახელიც იმით გაითქვა, რომ დაუმარცხებელია; მისებრ გულუხვი ადამიანი ჯერ
          ქვეყნიერებას არ მოვლენია. ფაირეფიც ანჟუელმა არ იცის, რა არის ცბიერება.
          მუდამ შემართულია მანდილოსანთა დასაცავად, რა სირთულეთა გადალახვაც არ
          უნდა უწევდეს. რაც შემეხება მე, მართალია, აქ უცხოდ ვარ, მაგრამ აქეთ
          ცნობისწადილმა და თავგადასავლების წყურვილმა მომიზიდა. და აი, ახლა ჩემ
          წინაშე დგახართ, დაჯილდოებული ზენა საბოძვარით, ყველა ქრისტიანის
          ხოტბა-დიდებას რომ იმსახურებს: სანაქებოა თქვენი ზრდილობა, სილამაზე და
          ვაჟკაცობა. თქვენში ძალა და ჭაბუკური სილაღე ერთმანეთს შერწყმია.“ ეს
          კეთილგონიერი წარმართი ქალბატონი იმდენად განათლებული გახლდათ, რომ
          ფრანგულს წყალივით არაკრაკებდა. პარციფალმა მიუგო: „უფალი შეგეწიოთ ამ
          სანუგეშო სიტყვებისათვის! მაგრამ დარდი ვერ გამიქარვეთ და იმასაც
          გეტყვით, თუ რატომ. მე მტანჯავს ენითაუწერელი ტკივილი, რომელიც მავანთ
          ვერ შეუცვნიათ და ამიტომ დამცინიან და მადანაშაულებენ, რასაც უსიტყვოდ
          ვიტან. ამიერიდან უსიხარულოდ უნდა განვლიო დღენი, ვიდრე კვლავ არ ვიხილავ
          გრაალს. ეს მტკიცედ მაქვს გადაწყვეტილი და სანამ პირში სული მიდგას,
          ვერაფერი შემაცვლევინებს. და თუ ვინმე მასხარად მიგდებს იმის გამო, რომ
          რაინდული ზრდილობის წესებს მივსდიე, მაშინ ეს წესები არასრულყოფილი
          ყოფილა! კეთილშობილმა გურნემანცმა დამმოძღვრა, რომ თავაზიანი ვყოფილიყავ,
          სულსწრაფი კითხვების დასმისაგან თავი შემეკავებინა. აქ უამრავი
          კეთილშობილი რაინდია. ჰქმენით სიკეთე და მითხარით, რა უნდა მოვიმოქმედო,
          რომ თქვენი კეთილგანწყობა კვლავ მოვიპოვო? მე მკაცრად და მწვავედ
          გამკიცხეს და ამიტომ ვერავის ვუსაყვედურებ, თუ ამ მიზეზით ზურგს მაქცევს.
          მაგრამ ნება მიბოძეთ, კვლავ აღვიდგინო სახელი და დიდება. აწ უნდა
          დაგტოვოთ, რადგან როცა თქვენს 141 პარციფალი ვოლფგანგ ფონ ეშენბახი წრეში
          მიმიღეთ, მე ჯერაც ღირსეული კაცის სახელს ვატარებდი. ყველა
          გამითავისუფლებია მეგობრულ მოვალეობათაგან, ვიდრე არ მოვიპოვებ იმას,
          რამაც ჩემი ხალასი სიხარული დააჭკნო. ამიერიდან მწარე ტკივილი იქნება
          ჩემი თანმდევი; გულმა ცრემლი უნდა აღვრევინოს თვალს, რამეთუ მე
          მუნსალვეშეში დავტოვე ის, რამაც უღრუბლო ბედნიერება წარმიკვეთა - ვაგლახ,
          უმანკო ასულნო! გრაალი აღემატება ამა ქვეყნის უდიდეს საოცრებებს, და
          მაინც, გრაალის კოშკის მბრძანებელი სასტიკად იტანჯება. ვაგლახ, საბრალო
          ანფორტას, შენთან ვიყავი და ვერ გიშველე!“ აღარ მოისურვა იქ დიდხანს
          შეყოვნება და გამოთხოვების ჟამმაც დაჰკრა. პარციფალმა უთხრა ბრეტონელ
          ართურს, ყველა იქმყოფ რაინდსა და ქალბატონს, რომ მათი ნებართვით
          დაემშვიდობებოდა. ისინიც უხალისოდ გამოემშვიდობნენ. მე მგონი, ყველას
          გული დაწყვიტა იმან, რომ ის ასე დამწუხრებული მიემგზავრებოდა. ართურმა
          პატიოსანი სიტყვა მისცა, რომ თუ მის ქვეყანას ვინმე კლამიდესავით
          დააცხრებოდა თავს, ისევე დაიცავდა, როგორც საკუთარს. მას ისიც აღელვებდა,
          რომ ლაჰელინმა პარციფალს ორი სამეფო გამოსტაცა. მიუხედავად იმისა, რომ
          ყოველმხრივი მხარდაჭერა აღუთქვეს, პარციფალმა გულიდან დარდი მაინც ვერ
          გადაიყარა. ქალბატონმა კუნევარემ, ამ სათნო ქალწულმა მას ხელი ჩასჭიდა და
          ამ თავყრილობიდან გამოიყვანა. მამაცმა გავანმა დამშვიდობებისას გადაკოცნა
          და ამ უშიშარ გმირს უთხრა: „დარწმუნებული ვარ, რომ მოგზაურობისას ბევრი
          ბრძოლის გადახდა მოგიწევს. ღმერთი იყოს შენი მფარველი! უფალს ვთხოვ, რომ
          მისი ყოვლისშემძლეობის ძალით მალევე მომეცეს შესაძლებლობა, გვერდით
          ამოგიდგე!“ პარციფალი შეეკამათა: „აჰ, სად არის ღმერთი? მართლაც
          ყოვლისშემძლე რომ ყოფილიყო და ძალა ჰქონოდა, ასეთ სირცხვილში არ
          ჩაგვაგდებდა ორივეს. მუდამ ღვთის მორჩილი და მსახური ვიყავი, და მისი
          მოწყალების იმედი მქონდა. ამიერიდან კი მის სამსახურზე უარს ვამბობ. თუ
          ის მმტრობს, მეც ვუმტრობ! მეგობარო, საბრძოლველად რომ გასწევ, უფალის
          იმედი ნუ გექნება! გიჯობს, ქალს მიენდო, თუ მის უმწიკვლობასა და ქალურ
          ღირსებაში დარწმუნებული ხარ. მისი სიყვარული იქნება ბრძოლისას შენი ფარი
          და ჯავშანი! არ ვიცი, კიდევ როდის გნახავ. დაე, სიკეთით გევლოს შენს
          გზაზე!“ განშორება ორივეს უმძიმდა. ქალბატონმა კუნევარე ლალანტელმა
          პარციფალი თავის კარავში შეიყვანა. მოატანინა მისი საჭურველი და
          გახმურეტის ძეს თავისივე თოვლივით თეთრი ნაზი ხელებით აასხა აბჯარი.
          უთხრა: „მე ვალში ვარ თქვენთან, რადგან თქვენი დამსახურებაა, ბრანდიგანის
          მეფემ ცოლობა რომ მთხოვა. თქვენი დიდი საწუხარი თქვენს ღირსებასთან
          დაკავშირებით მეც მტკენს გულს, და ვიდრე მწუხარედ ხართ, არც მე ძალმიძს,
          გავიხარო.“ 142 პარციფალი ვოლფგანგ ფონ ეშენბახი ამასობაში მისი ცხენიც
          შეეკაზმათ და სიმძიმე თავისი ხვედრისა ახლაღა დაუდგა თვალწინ. კეთილშობილ
          გმირს ვერცხლივით ბზინვარე, უძვირფასესი ფოლადის აბჯარი აესხა. მისი
          მოსასხამი და მუნდირი თვალმარგალიტით იყო შემკული. მუზარადი ჯერ არ
          დაეხურა. როგორც მიამბეს, გამომშვიდობებისას მას გადაუკოცნია სპეტაკი
          ასული კუნევარე ლალანტელი. და ეს ყოფილა მწუხარე გაყრა ერთმანეთის
          მოყვარული ორი ადამიანისა. ამის მერე გახმურეტის ძეს უკანმოუხედავად
          გაუქუსლავს. რაც აქამდე საოცარ თავგადასავლებშია გადმოცემული, ახლოსაც კი
          ვერ მოვა იმასთან, რაც აწ იწყება. მაშ, ისმინეთ, რა საქმენი აღასრულა,
          საით გასწია და სად მიიყვანა თავისმა გზამ! ვისაც სარაინდო საქმენი მაინც
          და მაინც არ ხიბლავს, გონების თვალი სხვა მხარეს მიმართოს, თუკი რაინდული
          სიმამაცე მას ამის საშუალებას მისცემს. კუნდვირამურს! რა ხშირად
          ახსენდება შენი ენითაღუწერილი სიტურფე! რამდენ ფათერაკიან თავგადასავალს
          გამოივლის ის შენს სახელზე! გრაალის მოსაპოვებლად ჰერცელოიდეს ძე უდიდეს
          სარაინდო საქმეთ აღასრულებს. მით უფრო, რომ ის, თავისი წარმომავლობით,
          მემკვიდრეა გრაალისა! ართურის მრავალმა რაინდმა განიზრახა
          შასტერმარვილისკენ გაეწია, სადაც ოთხასი ქალწული და ოთხი დედოფალი იყო
          დატყვევებული და საფრთხის მიუხედავად, დასახული მიზნისთვის მიეღწია. მე
          ნამდვილად არ მშურს მათი და იმისა, რაც მათ იქ ელოდათ, მითუმეტეს, რომ
          მანდილოსანთა გულის მოგებაზე ისედაც არ მიჭირავს თვალი. ამ ბრძოლის
          შესახებ ართურის რაინდებს ბერძენმა კლიასმა უამბო: „მეც შევეცადე, ამ
          თავგადასავალში მიმეღო მონაწილეობა, თუმცაღა წარუმატებლად. ჩემდა
          სამარცხვინოდ, უნდა ვაღიარო, რომ ტურკოიტემ ცხენიდან გადმომაგდო. მაგრამ
          მან გამიმხილა შასტერმარვილში დატყვევებული ოთხი გვირგვინოსანი
          ქალბატონის ვინაობა. ორი მათგანი უკვე ხანდაზმულ ასაკშია, დანარჩენი ორი
          კი ჯერაც ნორჩია. პირველს ჰქვია იტონიე, მეორეს კუნდრი, მესამეს არნივე,
          ხოლო მეოთხეს ზანგივე.“ ამ ბრძოლაში ჩაბმა კიდევ მრავალმა მოინდომა,
          თუმცა, მათაც ვერ მიაღწიეს მიზანს და მხოლოდ სირცხვილი ჭამეს. მაგრამ
          ამის თაობაზე ძალიანაც არ ვნაღვლობ, რამეთუ მანდილოსნის გამო გარჯა
          თავიდან შეიძლება სახალისო იყოს, საბოლოოდ კი, ხშირ შემთხვევაში, ტკივილი
          გადაწონის ხოლმე. ტრფობა ხშირად, აი, ასე გვაჯილდოვებს! ბრძოლის
          ჟინმორეული გავანიც გაემზადა ასკალუნის მეფესთან გასამგზავრებლად.
          ბრეტონელები, მათ შორის, მანდილოსნებიცა და ქალიშვილებიც, ძლიერ
          დამწუხრებულიყვნენ და მგლოვიარე გულით აცილებდნენ გავანს გარდასახდელ
          ომში. მრგვალი მაგიდა დაობლებულიყო, მას სახელოვანი რაინდები ტოვებდნენ.
          გავანს საგულდაგულოდ ჰქონდა მოფიქრებული, თუ როგორ უნდა 143 პარციფალი
          ვოლფგანგ ფონ ეშენბახი მიეღწია გამარჯვებისთვის. ვაჭრებმა გამოუტანეს
          საპალნის ტყავის მტკიცე ფარები, რომელიც გასაყიდად არ იყო განსაზღვრული.
          თუმცაღა მან მხოლოდ სამი აიღო: შემდეგ ამ გულადმა გმირმა ამოარჩია შვიდი
          ბრძოლაში ნაცადი ბედაური და ბოლოს მოატანინა თორმეტი საგანგებოდ
          წამახვილებული ანგრამული შუბის წვერი, რომელიც დამზადებული იყო წარმართთა
          მიწაზე, ორასტე გენტეზინის ჭაობებში მოზარდი ბამბუკის ღეროსაგან.
          შეუპოვარი და გმირი გავანი ყველას დაემშვიდობა და იქაურობას გაეცალა.
          მანამდე კი ის დიდსულოვანმა ართურმა გულუხვად დაასაჩუქრა თვალმარგალიტითა
          და ბაჯაღლო ოქროთი. და ასე გააქროლა მან ცხენი თავისი ხიფათიანი
          ბედისწერის შესაგებებლად. მშვენიერი ახალგაზრდა წარმართი ქალი ეკუბა
          თავის სამშობლოში გაემგზავრა და პლიმიციოლში შეკრებილმა საზოგადოებამაც
          სხვადასხვა მიმართულებით გასწია. ართური კარიდიოლში დაბრუნდა.
          გამგზავრების წინ მას კუნევარე და კლამიდე გამოემშვიდობნენ. მას ასევე
          დაემშვიდობნენ ამაყი თავადი ორილუსი და მისი მეუღლე ქალბატონი ეიშუნტე
          კარნანტელი, რადგან ისინი კლამიდესთან ერთად პლიმიციოლის ველზე კიდევ სამ
          დღეს რჩებოდნენ. კლამიდე თავის დაქორწინებას ზეიმობდა. ეს ნამდვილი
          საქოწინო ზეიმი არ ყოფილა. ქორწილს ის მოგვიანებით, თავის სამეფოში
          გადაიხდიდა, გაცილებით მეტი ზარზეიმით. მრავალი რაინდი, სტუმარი თუ
          ღარიბი ხალხი დარჩენილიყო კლამიდესთან, რადგან მისი ხელგაშლილობა
          საყოველთაოდ იყო ცნობილი. მთელი ეს საზოგადოება კლამიდეს მის
          ქვეყანაშიდაც გაჰყვა, სადაც მან ყველა გულუხვად დაასაჩუქრა. მოლოდინი
          არავის გაცრუებია. ბრანდიგანს ეწვივნენ ქალბატონი იეშუტე და მისი
          მოყვარული მეუღლე ორილუსიც, რათა მათ პატივი მიეგოთ კლამიდესა და დედოფალ
          კუნევარესთვის, ორილუსის დისთვის, რომელმაც ბრანდიგანში გვირგვინი
          დაიდგა. დარწმუნებული ვარ: ყოველი კეთილგონიერი და ერთგული ქალი, ვინც
          ჩემს მონათხრობს აქამდე ყურს უგდებდა, დამეთანხმება, რომ მე ამ
          თავგადასავალში ქალებზედაც უკეთ ვახერხებ ლაპარაკს, ვიდრე ამას სიმღერაში
          ვიქმდი, რომელიც, როგორც წესი, განსაზღვრულ ქალბატონს ეძღვნება.
          გაიხსენეთ: მკვდარი მეფის მიერ ალყაშემორტყმული უზადო დედოფალი ბელაქანე,
          სიყალბის ნიშანწყალი რომ არ აცხია! რა უზომო მწუხარება და ტკივილი
          იპყრობს სიზმარში ქალბატონ ჰერცელოიდეს! როგორ გლოვობს ქალბატონი
          გვინევრა ითერის სიკვდილს! განა თანაგრძნობის ღირსი არ არის უმწიკვლო
          ქალბატონი იეშუტე, ასული კარნანტის მეფისა, როცა დამცირებულსა და
          დევნილს, ქვეყნად უნდა ეხეტიალა? ანდა, ქალბატონი კუნევარე, როცა გაჯოხეს
          და თმით ითრიეს? ისიცა და ქალბატონი 144 პარციფალი ვოლფგანგ ფონ ეშენბახი
          იეშუტეც, თუმცაღა, სასტიკად დაისაჯნენ, მაგრამ მათი ტანჯვა საბოლოოდ
          დიდებით დაგვირგვინდა.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
