<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>document</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი VII</h1>
      </div>
      <div class="paragraph">
        <p>
          ცოტა ხნით თხრობას გადავუხვევ და თქვენს ყურადღებას სამარადისო დიდების
          მქონე ერთ რაინდზე შევაჩერებ; კეთილშობილ ბატონს, გავანს ვგულისხმობ. ეს
          ჩემი ამბავი პარციფალის გმირობათა გვერდით, დიდი სიამოვნებით მოგითხრობთ
          სხვა ადამიანთა ბედ-იღბალზეც. თუ ვინმე მხოლოდ და მხოლოდ ერთის გმირობას
          აიყვანს ცამდე, უსამართლო იქნება სხვათა მიმართ. მან კი, ვინც
          დამსახურებისამებრ და სამართლიანად ჩამოარიგებს ხოტბა-დიდებას, იმედი
          უნდა იქონიოს, რომ მისი მსმენელი აღტაცებით დაუგდებს ყურს. თორემ, რაც არ
          უნდა მოეყოლა მთხზველს ან რასაც არ უნდა ჰყვებოდეს, ის აღიარებას ვერ
          ჰპოვებს! მაშ, სადღა ჰპოვოს დიდმა ხელოვნებამ მსმენელი, თუკი სწორად
          განმსჯელი და გონიერი ხალხი მას ზურგს აქცევს? ცრუ მეზღაპრენი ჭერის
          გარეშე, თოვლსა და ყინვაში უნდა გაყარო, რათა სიცივეში კბილს კბილზე
          აცემინებდნენ იმ სიყალბის გამო, რასაც ჭეშმარიტებად ასაღებენ. ღმერთმა ეს
          დღე უნდა დააწიოს მათ, რასაც ისურვებდა ყოველი პატიოსანი კაცი, ვისაც
          მართალი სიტყვის თქმისთვის ოდენ აღშფოთება მოუმკია. თუ რომელიმე
          წარჩინებული მხარს უჭერს იმგვარ პოეტს, რომლის თხზულებანიც მხოლოდ
          გაკიცხვის ღირსია, ამით ოდენ თავის ჭკუანაკლულობას წარმოაჩენს. ღირსების
          გრძნობა იოტიოდენადაც თუ აქვს შერჩენილი, სამომავლოდ ამისგან თავი შორს
          უნდა დაიჭიროს! 145 პარციფალი ვოლფგანგ ფონ ეშენბახი მამაცი გავანი
          წინდაუხედავად არასდროს მოქმედებდა, თუმც, ღირსების შემლახავ
          სიფრთხილეშიც ვერ უსაყვედურებდი. ბრძოლის ველზე ციხესიმაგრესავით მტკიცე
          და შეუვალი გულის პატრონი, უშიშრად გადაეშვებოდა ხოლმე საბრძოლო
          ორომტრიალში თუ სახიფათო ორთაბრძოლაში. მტერ-მოყვარე სცნობდა მის
          დიდებულ, მჭექარე საომარ ყიჟინას. რასაკვირველია, კინგრიმურსელს სურდა,
          მისი დიდებისთვის ჩრდილი მიეყენებინა. ართურთან განშორების შემდეგ
          მამაცმა გავანმა რამდენიმე დღე - დღეების რაოდენობა ზუსტად არ ვიცი -
          იარა. მამაცი გმირი, ის-ის იყო, ამალასთან ერთად ტყიდან გამოვიდა, ერთი
          ფერდობი გადაიარა და მომდევნო მაღლობთან მისმა თვალმა მოულოდნელი სურათი
          იხილა, რომელიც დიდ ხიფათს მოასწავებდა; მაგრამ გავანის ვაჟკაცური ბუნება
          ამან ვერ შეარყია. სახელდობრ, დაინახა, რომ ურიცხვი საბრძოლო ალმის უკან
          უზარმაზარი არმია მოაბიჯებდა. მან გაიფიქრა: „უკან რომ გავიქცე, ვერაფერს
          შევეფარები, ტყემდე დიდი მანძილია! ამიტომ შეაკაზმინა ორილუსის ნაჩუქარი
          ერთ-ერთი რაში, რომელსაც წითელყურა გრინგულჯეტე ერქვა და მონსალვეშედან
          წარმოდგებოდა. ლაჰელინს ის ბრუმბანეს ტბასთან ერთი რაიდისთვის
          წაურთმევია, ვისთვისაც სასიკვდილო დარტყმა მიუყენებია შუბით და ცხენიდან
          გადმოუგდია. ამის თაობაზე ტრევრიცენტი მოგვიანებითაც გვიამბობს. გავანმა,
          აი, კიდევ რა იფიქრა: „თუ მხნეობას დავკარგავ და კურდღელივით დავფრთხები,
          სახელი გამიტყდება. რაც არ უნდა დამემართოს, ამ ლაშქარს უნდა შევებრძოლო.
          უმეტესობას მე ისედაც ნანახი ვეყოლები, ჰოდა გავწევ და გამოსავალიც
          გამოჩნდება.“ ისე მოახტა ცხენს, თითქოს სასეირნოდ მიემართებოდა. მას
          მართლაც უზარმაზარი, მწკრივებად დაყოფილი ლაშქარი უახლოვდებოდა. დაინახა
          ჩინებულად აღჭურვილი მეომრები და აურაცხელი ფარი და ალამი, თუმცა ერთი
          გერბიც კი ვერ ამოიცნო. „ეს ლაშქარი მე ნამდვილად არ მიცნობს“ გაიფიქრა
          გავანმა. „და მეც ვერ ვცნობ ვერავის. თუ სამტროდ მოდიან, ბრძოლის ველს
          მხოლოდ მას შემდეგ დავტოვებ, როცა მათ ჩემი მუშტის ძალას ვაწვნევ.“
          გრინგულჯეტე, რომელსაც უამრავი სახიფათო ბრძოლა ჰქონდა გამოვლილი,
          შუბებით შეტაკებისთვის აღჭურვეს. ამასობაში გავანი ათვალიერებდა ურიცხვ
          ძვირფასად შემკულ და მდიდრულ მუზარადს. პაჟებს მოჰქონდათ ჭრელტარიანი
          ახალთახალი შუბები, ხოლო ალმებზე მათი მბრძანებლის გერბი იყო გამოსახული.
          გავანს, მეფე ლოტის ძეს გვერდით მჭიდრო რიგად ჩაუარეს საჭურველაკიდებულმა
          ჯორებმა, რომელთაგან ზოგი მძიმედ დატვირთულ საზიდარს მოარიხინებდა.
          ცხოველებს თავლაში მიეჩქარებოდათ. მათ უკან მოდიოდა მრავალრიცხოვანი და
          ჭრელი აღალი, ურიცხვი ქალითურთ. ზოგიერთ მათგანს წელზე მეოცე ქამარიც კი
          ერტყა, რომელსაც გაყიდული სიყვარულის სანაცვლოდ იღებდა ჯარისკაცებისგან.
          146 პარციფალი ვოლფგანგ ფონ ეშენბახი ისინი, ცხადია დედოფლები არ იყვნენ.
          ამ ტურფებს ჯარისკაცთა ხარჭებს ეძახიან. მათთან ერთად მოაბიჯებდნენ
          ახალგაზრდა თუ ხანდაზმული ფეხოსნები, დაღლილობისგან ძლივს რომ
          მოლასლასებდნენ. ბევრი მათგანი სახრჩობილეზე ჩამოკიდებას უფრო
          იმსახურებდა, ვიდრე იმას, რომ ჯარი რიცხობრივად გაემრავლებინა და თავისი
          თანამყოფობით კეთილშობილი ხალხისთვის პატივი აეყარა. საბოლოოდ, მთელმა
          ჯარმა მომლოდინე გავანს გვერდით ჩაუარა. ვინც იქ გაჩერებულ გმირს
          მოჰკრავდა თვალს, იფიქრებდა, რომ ისიც ამ ლაშქარს მიეკუთვნებოდა.
          დასავლეთსა თუ აღმოსავლეთში, მედიდურ რაინდთა ამგვარ ბრწყინვალე არმიას
          კაცი ვერ ნახავდა. ცოტა ხანში ლაშქარს კვალში მიჰყვა ერთი წარმოსადეგი
          ჭაბუკი, რომელსაც ეტყობოდა, რომ ძალიან ჩქარობდა. ის მარტო მოაჭენებდა
          ცხენს და ხელთ ახალთახალი ფარი ეპყრა. დაუზოგავად ჰკრავდა ცხენს დეზს
          ორივე ფერდში და წინ მიერეკებოდა, ჩანდა, რომ ბრძოლაში ჩართვას
          ეშურებოდა. ჩინებულად იყო გამოწყობილი. გავანმა მასთან მიაჭენა ცხენი,
          მიესალმა და ჰკითხა, რა ლაშქარი იყო, ახლახანს რომ ჩაიარაო. გაოცებულმა
          პაჟმა მიუგო: „მასხარად რატომ მიგდებთ, ბატონო? განა, რა უზრდელობა
          ჩავიდინე, რომ თქვენი საყვედური დავიმსახურე? თუ ასეა, მიჯობს უფრო მეტად
          გავიკიცხო. დამშვიდდით, ღვთის გულისათვის. თქვენ, წარჩინებულნი, ჩემზე
          უკეთ იცნობთ ერთმანეთს. და მე რაღატომ მეკითხებით? თქვენ ხომ ჩემზე
          ათასჯერ უკეთ უნდა იცოდეთ!“ გავანმა დაუფიცა, რომ ნამდვილად არ იცოდა, თუ
          რა ლაშქარს ჩაევლო. თქვა: „მართლაც სამარცხვინო ამბავია! ქვეყანა მაქვს
          შემოვლილი, ყველგან ვყოფილვარ, სადაც კი ჩემი დახმარება დაჭირვებიათ,
          მაგრამ ამ ბატონთაგან არავინ მეცნობა!“ პაჟმა უპასუხა: „ბატონო, თუ ასეა,
          უსამართლოდ მოგქცევივართ, მყისვე ჭკუის სწავლება რომ დაგიწყეთ! ბრიყვულად
          მოვიქეცი! გთხოვთ, მომიტევოთ. ახლავე გაგარკვევთ, მაგრამ მანამდე ბოდიშს
          გიხდით, ჩემი არათავაზიანი ქცევისთვის.“ „ჭაბუკო, ეს შეცბუნება თქვენს
          კარგ აღზრდაზე მეტყველებს, მაგრამ, მითხარით, ეს რა ლაშქარია!“ „ბატონო,
          მას, ვინც ახლახან თქვენ წინ ჩაიქროლა, და რომლის ჭენებასაც ნამდვილად
          ვერაფერი შეაკავებს, გახლავთ მეფე პოიდიკონჯუნცი, რომელსაც თან ახლავს
          ლანვერუნცელი ჰერცოგი ასტორი. მათ მოსდევს ერთი ულმობელი კაცი. აქამდე
          მისთვის არცერთ ქალს სიყვარული არ მიუძღვნია, რამეთუ უზნეობისა და
          აღვირახსნილობის განსახიერებაა. მას ჰქვია მელჯაკანცი. როცა ტრფობის
          ხუშტური წამოუვლის, ქალებსა თუ ქალწულებზე უბრალოდ ძალადობს. ამისათვის
          ის 147 პარციფალი ვოლფგანგ ფონ ეშენბახი სიკვდილის ღირსია! ის
          პოიდიკონჯუნცის ვაჟიშვილია, ძლიერი და მამაცი კაცი, რომელსაც მრავალი
          ბრძოლა გადაუხდია და მუდამ და ხელახლა რაინდული ორთაბრძოლებისაკენ
          მიუწევს გული. მაგრამ ვის რაში არგია ეს მისი სიმამაცე? ნებისმიერი ნეზვი
          თავის გოჭებს უფრო მამაცურად დაიცავს! ვერცერთი რაინდი მოიპოვებს
          ჭეშმარიტ დიდებას, თუ ის გმირულ შემართებას ზნეკეთილობას არ შეუწყვილებს.
          ეს საყოველთაო ჭეშმარიტებაა. მაგრამ, ბატონო, რასაც ახლა გაუწყებთ, ძალზე
          საყურადღებო რამ არის. აწ თქვენ გიახლოვდებათ მეორე დიდი ლაშქარი,
          რომელსაც წინ უძღვის ლიცის ველური და დაუცხრომელი მეფე მელჯანცი. ეს
          მედიდური კაცი გულისწყრომას შეუპყრია და შურისაძიებლად მიემართება,
          რადგან მისი სიყვარული უარყვეს.“ ზრდილმა ჭაბუკმა განაგრძო: „ბატონო,
          ნება მიბოძეთ, გაუწყოთ ის, რაც საკუთარი თვალით მაქვს ნანახი. მელჯანც
          მეფის მამა სასიკვდილო სარეცელზე იწვა და ვიდრე მისი მამაცური ცხოვრება
          სიკვდილით დასრულდებოდა, მას მისი სამეფოს თავადები ეახლენ. გამოთხოვების
          ამ მტკივნეულ ჟამს მან სთხოვა თავადებს, მშვენიერი მელჯანცისთვის ერთგული
          სამსახური გაეწიათ. მან ერთ მათგანს საგანგებოდ მიმართა: ის მისი
          უპირველესი ვასალი იყო, ერთგულებაში გამოცდილი, რომელსაც იოტისოდენა
          სიყალბე არ გააჩნდა. მეფემ თავისი ვაჟის აღზრდა მას გადააბარა და უთხრა:
          „ აწ მას ემსახურე ერთგულად! ასწავლე, პატივი სცეს ყოველ ადამიანს,
          ნაცნობსა თუ უცნობს, აღზარდე საიმისოდ, რომ გაჭირვებულთ გულუხვად
          გაუმართოს ხელი, თუკი დახმარებას სთხოვენ.“ ასე რომ ბიჭუნა აღსაზრდელად
          თავად ლიპაუტს მიაბარეს. და ლიპაუტმაც ყველაფერი გააკეთა, რაც სასიკვდილო
          სარეცელზე მწოლიარე მისმა მბრძანებელმა, მეფე შაუტმა სთხოვა. არაფერი
          გამორჩენია, ყველაფერი ბოლომდე მიიყვანა. თავადმა ბიჭი თავისთან
          წაიყვანა. შინ მას ორი ქალიშვილი ჰყავდა, რომლებიც ნაზად უყვარდა და
          დღემდე მთელი გულით უყვარს. ერთ-ერთი გოგონა ისე თვალწარმტაცი იყო, რომ
          სასურველი სატრფო რომ ყოფილიყო, მხოლოდ ასაკი აკლდა. მას ობიე ერქვა, მის
          დას კი ობილოტი. ობიეს გამო დაგვაცხრა თავს უბედურება, რამეთუ ერთ დღესაც
          ის ახალგაზრდა მეფემ იხმო, რათა მისთვის რაინდული სამსახური
          შეეთავაზებინა და სანაცვლოდ მისი სიყვარული მიეღო ჯილდოდ. ობიემ დაგმო
          მისი ეს თავხედური ჩანაფიქრი და უთხრა, ასეთი რამ როგორ გაევლო გულში და,
          საერთოდაც, ჭკუა ხომ არ დაჰკარგვოდა. მან თქვა: „თქვენ ჯერ აბჯარასხმულმა
          ხუთი წელი სარაინდო საქმენი უნდა აღასრულოთ და ყველა ბრძოლიდან
          გამარჯვებული უნდა გამოხვიდეთ! ამის მერეც რომ მოხვიდეთ ჩემთან და მე
          დაგთანხმდეთ თხოვნაზე, ესეც კი ნაადრევი იქნებოდა. თქვენ მე ისე
          მეძვირფასებით, ვითარცა ანორეს გალოესი; ქალწულმა მის გამო თავი მოიკლა,
          ოღონდ მას შემდგომ, რაც ის ბრძოლაში სიცოცხლეს გამოეთხოვა.“ 148
          პარციფალი ვოლფგანგ ფონ ეშენბახი „ქალბატონო“, მიუგო მან, „ვწუხვარ, რომ
          ჩემი სიყვარული ასე გულგრილად უარყავით. მანდილოსნის მსახურებას წინ მისი
          კეთილგანწყობა უნდა უძღვოდეს. ქალბატონო, ზედმეტი მოგივიდათ, ჩემს
          თხოვნაზე ასე დამცინავად რომ მითხარით უარი. ვიდრე ამას მკადრებდით, უნდა
          დაფიქრებულიყავით, რომ მამათქვენი ჩემი ვასალია და ყველა ციხესიმაგრე და
          მთელი მიწა სარგებლობაში ჩემგან აქვს გადაცემული.“ „ვისაც თქვენ მიწა
          გადაეცით (ein Lehen gegeben habt), დაე, ის გემსახუროთ!“ შესძახა
          ქალწულმა, „მე კი თავი დამანებეთ! ვერავინ მაიძულებს, ამის გამო მასზე
          დამოკიდებული გამხადოს! მე თავისუფალ ადამიანად დავიბადე და ამით არც ერთ
          გვირგვინოსანს ჩამოვუვარდები!“ მან მიუგო: „ეს თქვენი საძაგელი
          ქედმაღლობა ვიღაცამ ჩაგაგონათ და ეს მხოლოდ მამათქვენი შეიძლება იყოს.
          ამიტომ მე მას სანანებლად გავუხდი საქმეს. აბჯარს ავისხამ და აქ,
          მამათქვენის მიწაზე რა ამბავს დავატრიალებ, თავად ნახავთ! ტურნირებსა თუ
          ბრძოლის ველზე შევეტაკები და დალეწილ შუბთა ნაკლებობაზე ვერავინ
          დაიჩივლებს!“ როდესაც მან დატოვა აღელვებული ასული, მთელი კარის
          საზოგადოება გლოვამ მოიცვა, ძლიერ დამწუხრდა ობიეც. უდანაშაულო ლიპაუტმა,
          უბედურების თავიდან ასარიდებლად, მოითხოვა სასამართლოს წინაშე წარდგომა,
          რათა თავისი უდანაშაულობა დაემტკიცებინა და ნებისმიერი სასჯელი მოეხადა,
          რასაც დააკისრებდნენ. დაე, სათავადაზნაურო სასამართლოს გამოეტანა
          მსჯავრი, ის სწორი იყო თუ მრუდე, რადგან მას ბრალი არაფერში მიუძღვოდა.
          მან გულმხურვალედ სთხოვა თავის ახალგაზრდა მბრძანებელს, ისევ მოწყალე
          თვალით შეეხედა მისთვის, მაგრამ ის მრისხანებას დაებრმავებინა. ლიპაუტმა
          საქმის დაჩქარება და თავისი პატრონის შეპყრობა არ ისურვა, რადგან ის მისი
          სტუმარი იყო და მისმა ერთგულმა ბუნებამ ამ განზრახვაზე მას ხელი
          ააღებინა. უგუნურმა მეფემ კი დაუმშვიდობებლად გასწია იქიდან. მასთან
          თანშეზრდილი პაჟები, რომელთაგან ყველა თავადიშვილი იყო, ამ ამბავმა
          ძალიან დაადარდიანა. ლიპაუტს მათგან საფრთხე არ ემუქრებოდა; რამეთუ ყველა
          მათგანი ერთგულად აღეზარდა და დიდი წვლილი მიუძღვოდა მათ კეთილშობილურ
          განათლებაში. ერთადერთი გამონაკლისი ჩემი ბატონია, თუცაღა ერთგული
          თავადის მზრუნველობა არც მას მოკლებია. ის გახლავთ ფრანგული
          წარმომავლობის ბურგგრაფი ლიზავანდერ ბეავოისელი. როდესაც ის და დანარჩენი
          პაჟები რაინდად აკურთხეს, მათ ლიპაუტის წინააღმდეგ გალაშქრება დაევალათ.
          და აი დღეს მრავალ თავადიშვილსა და სხვა ახალგაზრდებს სამეფო კარზე
          რაინდთა ორდენში იღებენ. ახლახან ჩავლილ ჯარს მხედართმთავრობს მეფე
          პოიდიკონჯუნც გორსელი, ბრძოლაში ნაცადი კაცი, რომელსაც უამრავი სრულად
          აღჭურვილი საბრძოლო ცხენი 149 პარციფალი ვოლფგანგ ფონ ეშენბახი მოსდევს.
          მისი ძმისწულია მელჯანცი, ბიძამისივით ქედმაღალი ახალგაზრდა. ეშმაკმა
          დალახვროს ორივე! ეს მეფენი რისხვას ისე შეუპყრია, რომ ახლა ბეაროშესკენ
          მიემართებიან, რათა ცხარე ბრძოლა გამართონ კურტიზანული სიყვარულისთვის
          (Frauendienst). ამ შეხლა-შემოხლაში მრავალი შუბი დაილეწება. ბეაროშე
          ისეა გამაგრებული, რომ მის დანგრევას ვერ შევძლებთ, იმ შემთხვევაშიდაც
          კი, ჩვენ განკარგულებაში ამაზე ოცჯერ დიდი ჯარიც რომ იდგეს. მე უკან
          მომავალ ჯარს მალულად, სხვა ახალგაზრდათათვის შეუმჩნევლად გამოვუსწარი
          წინ, თან ჩემი მბრძანებლის ფარი მომაქვს, რომელსაც ის პირველივე
          ორთაბრძოლაში შეაგებებს მეტოქის გამიზნულად ნატყორცნ შუბს.“ პაჟმა უკან
          მიიხედა და თვალი მოჰკრა თავის მბრძანებელს, რომელიც სამი საბრძოლო
          ცხენითა და ოცი თეთრი შუბით კუდში ედგა მას. უეჭველი იყო, რომ ის
          ჩქარობდა, რადგან უნდოდა, უცილობლად თავად გაემართა პირველი ორთაბრძოლა.
          ყოველ შემთხვევაში, ჩემი ამბავი ასე იუწყება. პაჟმა აჩქარებით უთხრა:
          „ნება მიბოძეთ, ბატონო, დაგემშვიდობოთ!“ და თავისი მბრძანებლისკენ
          გააქროლა ცხენი. რას ფიქრობთ, უნდა ჩართულიყო გავანი ამ ორომტრიალში?
          თავად ის საგონებელში ჩავარდნილიყო: „თუ მე ამ ბრძოლას უბრალოდ დავხედავ
          და გვერდით ჩავუვლი, ჩემი დიდება გაცამტვერდება! მაგრამ თუ ჩავერთვები
          ბრძოლაში და ამის გამო შეხვედრისთვის დათქმულ დროს გადავაცილებ, უეჭველად
          სახელი გამიტყდება! არა, არ ჩავერთვები; არავითარ შემთხვევაში! ჯერ მე ის
          საქმე უნდა აღვასრულო, რაც ჩემს პატიოსნებას ეხება!“ აი, ასეთ ორჭოფობაში
          იყო და აქეთ-იქით ირყეოდა. რომ ებრძოლა, დაგვიანების საფრთხე ემუქრებოდა,
          არადა ასე მარტივად ბრძოლისთვის თავის არიდებაც არ უნდოდა. ბოლოს
          გადაწყვიტა: „ღმერთმა დაიფაროს, რომ ჩემს სიმამაცეში ვინმემ ეჭვი
          შეიტანოს!“ და მან ბეაროშესკენ გაქუსლა. როცა ქალაქი და ციხესიმაგრე
          თვალწინ გადაეშალა, გავანმა გაიფიქრა, რომ ამისთანა მშვენიერი
          საცხოვრისის მფლობელობას სხვა ვერავინ დაიკვეხნიდა. მის წინ წამოჭიმულიყო
          უამრავი კოშკით შემკული დიდებული ციხესიმაგრე, რომლის ბადალიც არსად
          მოიძიებოდა. მტრის ლაშქარიც უკვე იქ იყო და ქალაქის წინ, დაბლობზე
          დაბანაკებულიყო. გავანმა დაინახა ურიცხვი ძვირფასად შემკული და მდიდრული
          კარავი. ცნობისმოყვარეობით შეავლო თვალი მრავალ უცნობგერბიან ალამს და
          უცხო მეომარს. ნისლივით მოედო ეჭვი მის გულს, სწორი იყო თუ არა მისი
          გადაწყვეტილება და ამგვარი მერყეობით დამძიმებული ბანაკს მიუახლოვდა.
          დაბანაკებული ჯარი ისე უზარმაზარი იყო, რომ კარვები მჭიდროდ მიჯროდა
          ერთმანეთს. გავანმა კარგად შეათვალიერა, რაც იქ ხდებოდა, ვინ რას იქმდა
          და როცა მას მიესალმნენ, მანაც სალამზე თავაზიანად უპასუხა. ბანაკის ერთ
          ბოლოში 150 პარციფალი ვოლფგანგ ფონ ეშენბახი სემბლიდაკელ ფეხოსან ყმათა
          დიდი გუნდი ჩამომჯდარიყო, ხოლო უშუალოდ მათ სიახლოვეს კაჰეთელი
          მშვილდოსნები შეგროვილიყვნენ (türkischen Schutyen von kaheti). ცხადია,
          უცნობებს ყოველთვის მეგობრულად როდი იღებენ, და რადგან გავანისთვის იქ
          დარჩენა არავის შეუთავაზებია, მეფე ლოტის ძე იქაურობას გაეცალა და
          ქალაქისკენ აიღო გეზი. ის ფიქრობდა: „თუ მხოლოდ მაყურებლობას დავჯერდები,
          რა თქმა უნდა, ქალაქში უფრო უსაფრთხოდ ვიქნები, ვიდრე ქალაქგარეთ. მე
          ნადავლი არ მაფიქრებს, მაგრამ თუ ბედი გამიღიმებს, მინდა ის მაინც
          შევინარჩუნო, რაც მაბადია.“ ასე რომ, ის ქალაქის კარიბჭეს მიუახლოვდა. იქ
          მას ქალაქის მაცხოვრებლებმა მოულოდნელი სირთულე დაახვედრეს, რადგან მათ
          ყველა კარი და საგუშაგო საგულდაგულოდ ამოელესათ. ქონგურებზე ყველგან
          არბალეტის მტყორცნელები დაეყენებინათ, რომელთაც იარაღი მოემარჯვებინათ და
          სრულ საბრძოლო მზადყოფნაში იმყოფებოდნენ. რადგან გავანი იქაურობას არ
          იცნობდა, მთაზე ავიდა, საიდანაც ციხესიმაგრე კარგად მოჩანდა. მან თვალი
          მოჰკრა რამდენიმე მანდილოსანს. ციხესიმაგრის ქალბატონი, თავის ორ
          მშვენიერ ასულთან ერთად სასახლის ქონგურებს მიდგომოდა და იქიდან
          იცქირებოდა. გავანმა გაიგონა მათი საუბარი. კეთილშობილმა ჰერცოგინიამ
          თქვა: „ეს ვინ მოგვდგომია კარს?“ უფროსმა ქალიშვილმა დაუფიქრებლად მიუგო:
          „ნამდვილად ვაჭარი იქნება, დედაჩემო!“ „არადა, ვხედავ, რომ ფარი უკეთია.“
          „ზოგჯერ ვაჭრებიც ატარებენ ფარს.“ უცებ უმცროსმა ქალიშვილმა წამოიძახა:
          „შენ მას ისეთი რამ მიაწერე, რაც სიმართლეს არ შეეფერება. გრცხვენოდეს,
          დაო ჩემო! ის ვაჭარი არ არის! ისეთი ჩინებული გარეგნობა აქვს, რომ ჩემს
          რაინდად ამოვირჩევდი! თუ რაინდულ სამსახურს შემომთავაზებს ჩემი ტრფობის
          სანაცვლოდ, სიამოვნებით დავთანხმდები, რადგან ეს კაცი გულში ჩამივარდა!“
          გავანის პაჟებმა, მათდა სასიხარულოდ, გალავანთან ერთი ცაცხვი და ერთიც
          ზეთისხილის ხე შენიშნეს. რას ფიქრობთ? აწ რას მოიმოქმედებენ ისინი?
          მოკლედ, მეფე ლოტის ვაჟი დაჩრდილულ ადგილას ცხენიდან ჩამოქვეითდა, მისმა
          მსახურმა სასწრაფოდ ფარდაგი და რბილი ბალიშები დაუგო და ჩვენი
          დიდგვაროვანი, ამაყი გმირი იმ ადგილას მოკალათდა, რომელსაც ქალების გუნდი
          გადმოჰყურებდა ზემოდან. საპალნიდან ამოაღებინა თავისი სამოსი და აბჯარი.
          მისი პაჟები სხვა ხის ჩრდილში ჩამოსხდნენ. თქვა კეთილშობილმა
          ჰერცოგინიამ: „რა უგავს ამ ჭაბუკს ვაჭრისა? მორჩით ენის ჭარტალს!“ 151
          პარციფალი ვოლფგანგ ფონ ეშენბახი ნორჩმა ობილოტემ ბავშვურად წამოიძახა:
          „ჩემი და საკმაოდ ენამწარეა და ალბათ ლიცის მეფე მელჯანციც მისმა
          ამპარტავნებამ განარისხა, როცა მან სიყვარული სთხოვა. ფუი მას!“ ახლა
          ობიემ ატეხა ყვირილი: „ჩემთვის სულერთია, თუ ვის მოჰგავს იგი. ნებისმიერ
          შემთხვევაში აქ ერთი ვაჭრუკანა გაგორებულა და მალე მშვენიერ დუქანსაც
          გამართავს! ეს ტვირთი კი რაინის აღჭურვილობა კი არა, ჩემო ჩერჩეტო დაიკო,
          მისი საქონელია, რომელსაც ის ყურადღებით დარაჯობს!“ გავანს მათი ყოველი
          სიტყვა ესმოდა. მაგრამ ჯერჯერობით ამ ამბავს თავი მოვანებოთ და ვნახოთ,
          რა ხდებოდა ქალაქში. ქალაქის მხარეს, რომელსაც მტერი მოდგომოდა, სანაოსნო
          მდინარე მოედინებოდა, რომელზეც დიდი ქვითკირის ხიდი იყო გადაჭიმული.
          მდინარის მეორე ნაპირი მტერს არ დაეკავებინა. იქ ცხენი ერთმა
          მხედართმთავარმა მოაგელვა და ხიდის წინ, ვრცელ მინდორში ბანაკის დაცემა
          ბრძანა. როცა ყველაფერი გამზადდა, მოვიდა მისი ბატონიც, სხვა რაინდების
          თანხლებით. ვინაიდან ჯერ არაფერი გსმენიათ, ვინც აქ ციხესიმაგრის
          პატრონის მხარდასაჭერად და ბრძოლაში მისი ერთგული თანადგომისთვის
          მოჭენებულიყო, მოგახსენებთ: მის დასახმარებლად ბრევიგარიციდან მისი ძმა,
          ჰერცოგი მარანგლიცი ჩამოსულიყო. მას თან ახლდა ორი ძლიერი და ღირსეული
          რაინდი: ლირიფიონის მეფე შირნიელი და მისი ძმა, მეფე ავენდროინისა.
          ქალაქელებმა რომ დაინახეს, მაშველები უახლოვდებოდნენ, თავიანთი
          საგულდაგულო სამზადისი ქალაქის დასაცავად ფუჭად მიიჩნიეს. თავადმა
          ლიპაუტმა შესძახა: „აჰ, რატომ ამოვაშენეთ ჩვენი ქალაქის, ბეაროშეს
          კარიბჭენი! ბრძოლა ჩემი მბრძანებლის წინააღმდეგ ღირსეული რაინდის სახელს
          გამიტეხს. რა თქმა უნდა, ჩემთვის გაცილებით ხელსაყრელია მისი
          კეთილგანწყობა, ვიდრე ეს ავბედითი მტრობა! დიდი უბედურება იქნება, მისი
          დამიზნებული შუბი ფარს თუ გამიგლეჯს ანდა ჩემი მოქნეული ხმალი მის ხმალს
          თუ შეეჯახება! ამას არც ერთი ქალი მოიწონებს, თუ თავქარიანი არ არის.
          რომც შევიპყრო და ჩემს ციხესიმაგრეში გამოვკეტო, ვალდებული ვარ,
          გავათავისუფლო და თავად ჩავბარდე საკუთარი ნებით; და როგორც არ უნდა
          დამსაჯოს, უნდა მოვითმინო. მადლობა ღმერთს, რომ ხელთ ვერ მიგდო, თორემ
          განრისხებული, ქალაქს ალყით სულს ამოხდიდა! აბა, მირჩიეთ, რა ვიღონო,“
          უთხრა მან მოქალაქეებს, „როგორ უნდა მოვიქცე ამ რთულ ვითარებაში?“
          მრავალჭირგამოვლილმა და დაბრძენებულმა ადამიანებმა უთხრეს: „თუ საქმე
          დანაშაულსა და უდანაშაულობაზე მიდგება, წინ ვერ წავიწევთ“ და დააფიცეს,
          რომ გაეხსნა კარიბჭე და საუკეთესო რაინდები გაეშვა მეტოქესთან
          ორთაბრძოლისთვის. უთხრეს: „ასე ქალაქს დავიცავთ და აღარ მოგვიწევს
          მალჯანცის ორივე არმიისგან 152 პარციფალი ვოლფგანგ ფონ ეშენბახი
          თავდასაცავათ კოშკებში შემალვა. ისინი, ვინც მეფეს ახლავს, უმეტესად
          ყმაწვილკაცები არიან. გაგვიმართლებს, თუ რომელიმე მათგანს მძევლად
          ავიყვანთ; ხშირად ამ გზით მძიმე შეტაკებები აუცილებიათ თავიდან. და
          კიდევ: თუ აქ მეფეს შესაძლებლობა მიეცემა სარაინდო საქმეებით ისახელოს
          თავი, შეიძლება, რისხვა ჩაუცხრეს და ჩვენც შემდგომი გასაჭირი აგვცილდეს.
          ასევე, ბრძოლის ველზე აშკარა შებრძოლება მეტ დიდებას მოგვიტანს, ვიდრე
          ის, რომ ქალაქიდან დატყვევებული გაგვიყვანონ. წინდაუხედავი ნაბიჯი არც ის
          იქნება, მათ ბანაკს რომ თავს დავეცეთ და პოიდიკონჯუნსის ბრძოლაში
          გამობრძმედილ არმიას არ შევუშინდეთ. ყველაზე სახიფათონი მაინც შეპყრობილი
          ბრეტონელები არიან, რომლებთაც ასტორი წინამძღოლობს. ბრძოლაში ის მუდამ
          წინა ხაზზეა. აქ არის კიდევ მელჯაკანცი, პოიდიკონჯუნსის ვაჟი.
          სამწუხაროდ, ის გურნემანცს არ აღუზრდია, თორემ მისი სახელი უზადო
          იქნებოდა. თუმცაღა, უმამაცესი მებრძოლია. ამასთან, ჩვენ საიმედო მაშველი
          ძალა შემოგვიერთდა და მხარს გვიჭერს.“ ახლა თქვენ იცით, თუ რა ურჩიეს
          მოქალაქეებმა თავიანთ ბატონს. და თავადიც დაჰყვა მათ რჩევას. ბრძანა,
          ამოშენებული კედლები კარიბჭეთა ადგილას დაენგრიათ და გულადი ქალაქელები
          იქიდან ბრძოლის ველზე გაიჭრნენ. აქა-იქ შეტაკებები გაჩაღდა, რადგან
          მეტოქის ჯარიც უშიშრად მიიწევდა ქალაქისაკენ. ასე დაიწყო გადამწყვეტი
          მწუხრის ასპარეზობა. ორივე მხარეს იდგა ურიცხვი რაზმი, ისმოდა პაჟთა
          შოტლანდიური და უელსური საბრძოლო ყიჟინა, ხოლო რაინდები ამ პირველ
          შეტაკებაში თავიანთ მკლავის ძალას სცდიდნენ. მომხვდურთა პაჟები,
          მართალია, ძალზე ყოჩაღად მოქმედებდნენ, მაგრამ ბევრი მათგანი ქალაქელებმა
          შეიპყრეს და განაიარაღეს. ვისაც მანდილოსნისგან მსახურებისთვის ჯერ არ
          ბოძებია სამკაული, მათზე უკეთ ვერ იქნებოდა მორთულ-მოკაზმული. რაც
          შეეხება მელჯანცს, მასზე ამბობენ, რომ უძვირფასესი სამკაულები ჰქონია
          ასხმული. ის მედიდურად მჯდარა ჩინებულ კასტილიურ ბედაურზე, რომელიც თავის
          დროზე მელჯაკანცს წაურთმევია კეიესთვის ერთ-ერთ ორთაბრძოლაში, როცა ისეთი
          ძალით გადაუტყორცნია უნაგირიდან, რომ საბრალო კეიე ხის ტოტს ჩაფრენია.
          მელჯაკანცის ამ ნადავლზე ამხედრებულიყო ლიცის მეფე მელჯანცი და უდიდეს
          საგმირო საქმეებს სჩადიოდა. ობიე კოშკის ქონგურებთან იდგა და ყოველ მის
          ორთაბრძოლას თვალს ადევნებდა. „შეხე, საყვარელო დაო“, თქვა მან „ჩემი და
          შენი რაინდები სრულებით განსხვავებულად იქცევიან! შენსას იმედი
          გადაუწურავს და შეგუებია, რომ ქალაქსაც და ციხესიმაგრესაც უთუოდ
          დაიპყრობენ. სხვა მშველელი უნდა ვეძებოთ.“ დაცინვის მიუხედავად, უმცროს
          დას იხტიბარი არ გაუტეხავს; მან განაცხადა: „მოიცა, ის უთუოდ
          აანაზღაურებს იმას, რაც ხელიდან გაუშვა და თავისი სიმამაცით 153
          პარციფალი ვოლფგანგ ფონ ეშენბახი ამ დამცინავ ენას დაგიდუმებს! რაინდულ
          სამსახურს გამიწევს და მეც გავაბედნიერებ! რაც არ უნდა ამტკიცო, რომ
          ვაჭრუკანაა, სწორედ ახლა აქვს შესანიშნავი საშუალება, ჩემგან ჯილდო
          დაიმსახუროს.“ გავანს ესმოდა მათი სიტყვიერი შეხლა-შემოხლა, მაგრამ ამ
          ღირსეულ რაინდს ბრაზი არ დატყობია. უმანკო გულს თავშეკავება ჩვევია,
          თუგინდ სიკვდილის პირას იყოს მისული. პოიდიოკონჯუნცის უხარმაზარ არმიას
          ბრძოლისგან ჯერჯერობით თავი შორს ეჭირა. ერთადერთი იყო კეთილშობილი
          ჭაბუკი, ლანვერუნცის ჰერცოგი, ამალასთან ერთად რომ ჩაერთო საბრძოლო
          ორომტრიალში. ამ დროს გადმოუხტა გამოცდილი მოხუცი პოიდიკონჯუნცი და ის
          შუაგული ბრძოლიდან გამოიყვანა. ამით მწუხრის ტურნირი დასრულდა, რომლის
          დროსაც გაცხარებით იბრძოდნენ კეთილშობილ მანდილოსანთა სახელზე.
          პოიდიოკონჯუნცმა უთხრა ლავერუნცელ ჰერცოგს: „რად გადახვედით ჩემს
          ბრძანებას! როცა თქვენ პატივმოყვარეობის გამო ასე უგუნურად გადაეშვით
          ბრძოლაში, ხომ არ გგონიათ, რომ სამაგალითო მებრძოლი ბრძანდებით? შეხედეთ
          კეთილშობილ ლეჰედუმანსა და ჩემს ვაჟ მელჯაკანცს! დააკვირდით მათსა და
          ჩემს ქმედებებს და გაიგებთ, თუ რა არის ბრძოლა, საერთოდაც თუ რამე
          გაგეგებათ ბრძოლისა! მე ამ ადგილიდან ფეხს არ მოვიცვლი, ვიდრე ჩვენ სამნი
          ბრძოლის ჟინს არ ჩავიცხრობთ და ვიდრე ქალაქის ყველა მაცხოვრებელი, ქალი
          თუ კაცი არ მოვა და არ დაგვნებდება.“ ამ დროს მათთან მივიდა ჰერცოგი
          ასტორი: „ბატონო, თქვენი ძმისწული, მეფე, ლიცელთა ლაშქრითურთ გაცხარებულ
          ომშია ჩართული. ნუთუ ამ დროს თქვენს ჯარს ტკბილად უნდა ეძინოს? ეს
          სამაგალითო საქციელია? კი ბატონო, მეც გულმშვიდად გავეხვევი ქვეშაგებში,
          როცა ბრძოლაზე მიდგება საქმე! მარცხიც რომ დაგვემუქროს, მაინც ტკბილად
          მეძინება. და მერწმუნეთ, რომ არ ჩავერიო, ქალაქელებს ერგებათ პატივი და
          დიდება! მე თქვენ სირცხვილისაგან გიცავთ! ღმერთმანი, რისხვას თუ
          ჩაიცხრობთ, თქვენი მომხრეები ამით უფრო მეტს მოიგებენ, ვიდრე წააგებენ!
          თვით მშვენიერი ობიეც იძულებული გახდება, თითი მოკაკვოს!“ პოიდიკონჯუნცი
          გაწყრა თავის ძმისწულ მელჯანცზე. არადა, ეს ჭაბუკი ატარებდა ფარს,
          რომელსაც ურიცხვი ორთაბრძოლის კვალი დამჩნეოდა, რაც ამ ახალგაზრდის
          გმირულ შემართებაზე მეტყველებდა. აწ კი ნება მომეცით, ისევ ობიეზე
          გიამბოთ. ის იმთავითვე მტრულად განეწყო გავანის მიმართ, რისი საფუძველიც
          მას არ ჰქონია. ამიტომაც განიზრახა, რადაც არ უნდა დაჯდომოდა,
          დაემცირებინა ის. მან გავანის ბანაკში გაგზავნა მსახური შემდეგი
          დავალებით: „ჰკითხე მას, თავის ცხენს თუ გაყიდის და მის ბარგში 154
          პარციფალი ვოლფგანგ ფონ ეშენბახი მშვენიერი სამოსი თუ მოიპოვება. ჩვენ,
          კეთილშობილი ქალბატონები ყველაფერს შევიძენდით.“ როცა მსახური მივიდა,
          გავანი მტრულად დახვდა მას და ისეთი მზერა სტყორცნა, რომ მსახური
          შიშისაგან მოიკუნტა, ენა დაება და თავისი მბრძანებლის დანაბარების თქმა
          ვეღარ გაუბედა. გავანმა უღრიალა: „თავიდან მომწყდი, შე თავხედო! ერთი
          ნაბიჯიც და იმდენი სილა მოგხვდება, რომ ვერ დაითვლი!“ მსახური უმალ
          გაეცალა იქაურობას. ისმინეთ, ობიემ კიდევ რა მოიფიქრა. უბრძანა პაჟს,
          ბურგგრაფ შერულესთან მისულიყო. „უთხარი, რომ უეჭველად უნდა შეარულოს ჩემი
          დავალება. ქალაქის თხრილთან, ზეთისხილის ხეთა ქვეშ შვიდი ცხენი დგას. ეს
          ცხენები და სხვა ძვირფასეულობა მან უნდა იგდოს ხელთ. რადგან ერთ ვაჭარს
          ჩვენი მოტყუება განუზრახავს და ეს უნდა აღკვეთოს. მე მისი სიმტკიცის
          იმედი მაქვს და მჯერა, რომ მოახერხებს, ვაჭარს ამ საქონელში არაფერი
          გადაუხადოს. ამაზე მას ვერავინ უჩივლებს.“ პაჟმა ქალაქისკენ გასწია და
          ბურგგრაფს თავისი მბრძანებლის სიტყვა გადასცა. „გაიძვერათა შეპყრობა ჩემი
          მოვალეობაა“, თქვა შერულესმა. „ამწამსვე იქ გავჩნდები!“ და მან იმ
          ადგილისკენ გაქუსლა, სადაც უშიშარ და მამაც გავანს ბანაკი დაეცა. და იქ
          მას დახვდა ძალგულოვანი, მშვენიერი რაინდი, ნათელი მზერითა და განიერი
          მკერდით. შერულესმა ის გამომცდელად შეათვალიერა, თვალი შეავლო მის
          მხარ-ბეჭს, ხელებს, მთელ მის აღნაგობას. შემდეგ კი თავაზიანად უთხრა:
          „ბატონო, თუმც არ გიცნობთ, მაგრამ მაინც უყურადრებოდ მოგექეცით, რადგან
          საკადრისად ვერ დაგხვდით. მიიღეთ ეს ჩვენს შეცდომად. ახლავე მე თავად
          ვიზრუნებ თქვენს სათანადოდ მიღებაზე. ყველაფერი, რაც კი გამაჩნია,
          ხალხიცა და ავლადიდებაც, თქვენს განკარგულებაშია. მერწმუნეთ, ჯერ არ
          მწვევია სტუმარი, ისე რომ გავეხარებინე, როგორც თქვენი სტუმრობა
          მახარებს.“ გავანმა მიუგო: „მადლობას მოგახსენებთ, ბატონო. მართალია,
          თქვენგან ასეთი მეგობრული დახვედრა ჯერ არ დამიმსახურებია, მაგრამ თქვენს
          მოწვევას სიამოვნებით მივიღებ.“ პატივცემულმა შერულესმა გულითადად უთხრა:
          „თქვენი მიღებისთვის პასუხისმგებლობა მე ვიკისრე და ქალაქში ყოველგვარი
          გაუგებრობისაგან მევე დაგიცავთ. მტრის ჯარმაც რომ მოინდომოს თქვენი ხელში
          ჩაგდება, მე და თქვენ ერთად შევერკინებით მას.“ შემდეგ მხიარულად გასძახა
          პაჟებს: „დაუშვით იარაღი, ქალაქში ვბრუნდებით!“ გავანიც გაჰყვა თავის
          მასპინძელს. ხოლო ობიემ ახლა მამამისს მისი ნაცნობი თაღლითი ქალი
          მიუგზავნა. მას უნდა ეთქვა, რომ ქალაქში ყალბი ფულის მჭრელი 155
          პარციფალი ვოლფგანგ ფონ ეშენბახი შემოპარულიყო. „თანაც ბევრი ძვირფასი
          ნივთი ჩამოუტანია. უთხარი მამაჩემს რაინდულ ღირსებაზე იფიქროს.
          ჩამოართვას იმ უცნობს მთელი ქონება და ამით თავის დაქირავებულ მეომრებს
          ჯამაგირი გადაუხადოს. ისინი ხომ მას ცხენების, ვერცხლისა და ტანისამოსის
          ფასად ემსახურებიან, და ის შვიდ მათგანს მაინც თავიდან ფეხებამდე
          აღჭურვავს!“ ამ თაღლითმა ქალმა თავადს სიტყვა-სიტყვით გადასცა ის, რაც
          ქალიშვილმა დააბარა. ვისაც ოდესმე ომი უწარმოებია, კარგად იცის, თუ
          რაოდენ საჭიროა ომში უხვი ნადავლი. უამისოდაც ერთგული ლიპაუტი ძალზე იყო
          შევიწროებული თავისი დაქირავებული მეომრებისგან, ასე რომ მან გადაწყვიტა,
          იმ კაცის ქონება, მშვიდობიანად თუ ომით, ხელთ უნდა ვიგდოო. ამიტომ
          სასწრაფოდ გავანისკენ გაქუსლა; ზუსტად ამ დროს გზად შერულესი შემოეყარა,
          რომელმა ჰკითხა, ასე სად მიგეჩქარებათო. „ერთ გამომძალველს ვეძებ! როგორც
          მომახსენეს, ყალბი ფულის მჭრელი ყოფილა!“ ბატონი გავანი, რასაკვირველია
          უბრალო იყო; ამ გაუგებრობაში ის მისმა ცხენებმა და საპალნეებმა ჩააგდეს.
          შერულეს გაეცინა და თქვა: „ბატონო, თქვენ ცდებით. ვინც ეს გითხრათ -
          ქალმა, კაცმა თუ ქალიშვილმა, გარწმუნებთ, მას მოუტყუებიხართ. ჩემი
          სტუმარი უდანაშაულოა და თქვენც მალე შეიცვლით მასზე აზრს. მონეტების
          ჭრასთან მას საქმე არასდროს ჰქონია და ქისით ხურდა ფულიც არასდროს
          უტარებია. შეხედეთ მის ზრდილ ქცევასა და ყური უგდეთ მის საუბარს! მე ის
          შინ მივიწვიე. თუ მოისურვებთ განსაჯოთ, ღირსეული რაინდია თუ არა,
          მოგიწევთ აღიაროთ, რომ ნამდვილად პატიოსან და ერთგულ ადამიანთან გაქვთ
          საქმე. ხოლო თუ მას ვინმე უმტრობს, ვინც არ უნდა იყოს ის, მამაჩემი, ჩემი
          შვილი, ძმა თუ ნათესავი, მოუწევს ხმალი მე მომიღეროს! მოწყალეო ბატონო,
          მე თავს დავდებ მისთვის და ყოველგვარი ძალადობისგან დავიცავ, რაც ჩემს
          ძალთაა. მიჯობს რაინდთა ორდენის წევრობაზე უარი ვთქვა და დაყუდებული
          ბერის კაბა გადავიცვა, მიჯობს ჩემიანებს მოვშორდე და შორს გადავიხვეწო,
          სადაც არავინ მიცნობს, ვიდრე დავუშვა, რომ მას უკადრისად მოექცეთ.
          გირჩევთ, რომ ის, ვინც თქვენი გასაჭირი შეიტყო და მყისვე საშველად
          გამოეშურა, კეთილად მიიღოთ, მისი დამცირების ნაცვლად. გთხოვთ, დაფიქრდით
          ამაზე!“ თავადმა მიუგო: „მაშ, მიჩვენე, ამით არაფერი დაშავდება.“ და ის
          გაჰყვა მას, გავანისთვის თვალის შესავლებად. ლიპაუტმა თვალითაც და
          გულითაც უმალვე იცნო, რომ შერულესის სტუმარი ღირსეული რაინდი იყო, რომლის
          ქცევაშიც მისი მამაკაცური ბუნება გამოსჭვიოდა. როცა ადამიანს გულწრფელი
          სიყვარულით ეუფლება - რაც იმით ამოიცნობა, რომ გულს ჭეშმარიტი ტრფობა
          მოიცავს და იპყრობს - ამ სიყვარულს 156 პარციფალი ვოლფგანგ ფონ ეშენბახი
          ენითაღუწერელ საოცრებათა ჩადენა ხელეწიფება! არც ისაა იშვიათი, რომ
          ამგვარ სიყვარულს ქალისა თუ მამაკაცისთვის საღი განსჯა წაურთმევია.
          ობიესა და მელჯანცსაც ისე გულწრფელად და ერთგულად უყვარდათ ერთმანეთი,
          რომ ბრაზის ნიადაგზე მათი გაყრა ნამდვილად დასანანი იყო. ამის გამო
          დადარდიანებული ობიე ისეთ ტკივილს მოეცვა, რომ მისი ჩვეული მოკრძალების
          ნაცვლად, მრისხანებას აფრქვევდა, რამაც უდანაშაულო გავანი და არა მარტო
          ის, ძალზე დააზარალა. ობიეს თავდაჭერილობა ბრმა მრისხანებამ შეცვალა,
          რამაც მისი დახვეწილი ქალური მანერები საერთოდ გადაავიწყა. ახალგაზრდა
          წარჩინებული მამაკაცის დანახვა თვალში ეკალივით ჩაესო. მისი გული მხოლოდ
          მელჯაკანცს ეკუთვნოდა. თავისთვის ფიქრობდა: „სამწუხაროდ, მე მის გამო
          ვიტანჯები, მაგრამ ეს ტანჯვაც სიამოვნებას მგვრის! ეს კეთილშობილი,
          შესანიშნავი ჭაბუკი, ამქვეყნად ყველასა და ყველაფერზე მეტად მიყვარს.
          მხოლოდ მისკენ მიმიწევს გული!“ ლმობიერნი იყავით ობიეს მიმართ! ბოლოს და
          ბოლოს, სიყვარულის გამო განრისხება არც ისე იშვიათი ამბავია! მოუსმინეთ,
          რა თქვა მამამისმა, როცა კეთილშობილ გავანს თვალი თვალში გაუყარა და
          მიესალმა: „ბეტონო, კეთილი იყოს თქვენი მობრძანება ჩემს სამფლობელოში!
          ბევრის მომსწრე კაცი ვარ და რაინდის ხილვას ასე არასდროს გავუხარებივარ!
          თქვენი მოსვლა ნუგეშია ამ ავბედითი ომიანობის ჟამს; მჯერა, რომ
          დაგვეხმარებით.“ და სთხოვა, რომ რაინდული თანადგომა გაეწია მისთვის. თუ
          თქვენ საჭურველი გაკლიათ, სიამოვნებით შეგივსებთ; ასევე ჩემს ჯარსაც
          შემოგაშველებთ!“ კეთილშობილმა გავანმა მიუგო: „სიამოვნებით დაგეხმარებით!
          და მე არც საჭურველი მაკლია და არც ცოცხალი ძალა. მაგრამ დათქმულ დროზე
          ადრე ბრძოლას ვერ წამოვიწყებ. სიამოვნებით გავიყოფდი თქვენთან
          გამარჯვებასაცა და მარცხსაც, მაგრამ ეს შეუძლებელია. ჯერ ის ბრძოლა უნდა
          ჩამოვიტოვო უკან, რომელიც ჩემს პატიოსნებას ეხება. ჩემი რაინდული სახელი
          მაიძულებს, რომ ის ან ბრძოლით უნდა დავიცვა ანდა უნდა მოვკვდე! ჩემი
          მოგზაურობის მიზანიც ესაა.“ ლიპაუტი ძალზე დანაღვლიანდა და მან თქვა:
          „ბატონო, ნება მიბოძეთ, თქვენდამი პატივისცემისა და კეთილგანწყობის გამო,
          განგიმარტოთ, რომ მე ამ ბრძოლის გაჩაღებაში სრულებით არ მიმიძღვის ბრალი.
          მე ორი ქალიშვილი მყავს და ისე მიყვარს ორივე, როგორც შვილები უყვარს
          საზოგადოდ ადამიანს. ღმერთმა მათი სახით ცხოვრების ბედნიერება მაჩუქა. და
          ვაგლახ, რომ სწორედ ისინი არიან, უფრო ზუსტად ერთ-ერთი მათგანია, ვინც მე
          ამ დღეში ჩამაგდო. და ახლა ჩემსავით იგიც დათრგუნულია, თუმცა ჩვენს ყოფას
          ერთმანეთს ვერ შეუდარებ, რამეთუ ჩემი ბრძანებელი მას თავისი სიყვარულით
          თრგუნავს, ხოლო მე - სიძულვილით. აშკარაა, 157 პარციფალი ვოლფგანგ ფონ
          ეშენბახი რომ ის თავს მესხმის, რადგან ვაჟი არ მყავს. მაგრამ ამის გამო
          ჩემი ქალიშვილები ნაკლებად როდი მიყვარს! რა ვუყოთ, რომ მათ გამო ასეთ
          შავ დღეში ვარ! მე ამას ჩემს იღბლად ვრაცხ! ქალიშვილის პატრონმა არათუ
          ხმლის ძალის, არამედ სულ სხვა, არანაკლებ ღირებული მხარდაჭერის იმედი
          უნდა იქონიოს, რადგან ის, მისი დიაცური სათნოების დამსახურებით, შინ
          მიუყვანს ძლიერსა და მამაც სიძეს. აი, ამის იმედი მაქვს მეც!“ „ღმერთმა
          გისმინოთ და აგისრულოთ საწადელი!“ თქვა გავანმა. თავადი ლიპაოტი კიდევ
          ერთხელ შეეცადა გავანის დაყოლიებას, რომ მას თანადგომა გაეწია, მაგრამ
          მეფე ლოტის ვაჟმა მიუგო: „თუ ღმერთი გწამთ, მეტად ნუღა მთხოვთ. გაიხსენეთ
          თქვენი კეთილშობილური აღზრდა და ნუ მაიძულებთ, სიტყვა გავტეხო! ერთ რამეს
          კი უცილობლად გპირდებით: კიდევ ერთხელ ავწონ-დავწონი ყველაფერს და დღეს
          საღამოს ჩემს საბოლოო გადაწყვეტილებას მოგახსენებთ.“ ლიპაუტმა მადლობა
          გადაუხადა და წავიდა. გარეთ, სასახლის ეზოში მისი ქალიშვილი და
          ბურგგრაფის გოგონა შემოხვდა. ისინი რგოლებით თამაშობდნენ. ლიპაუტმა
          ობილოტს ჰკითხა, აქ რამ მიგიყვანაო. „ციხესიმაგრიდან ჩამოვრბინე, მამა,
          იმ უცნობ რაინდს, სამსახურის სანაცვლოდ, ჯილდოს რომ დავპირებოდი. მჯერა,
          უთუოდ დამთანხმდება.“ „უნდა შემოგჩივლო, შვილო, რომ მე ვერ შევიპირე.
          ეგებ, შენ დაიყოლიო!“ გოგონა უცნობისაკენ გაიქცა. მის ოთახში რომ შევიდა,
          გავანი ფიცხლად წამოხტა, მიესალმა ამ თამამ გოგონას და ის გვერდით
          მოისვა. მადლობა გადაუხადა, რომ მან დაიცვა, როცა ლანძღავდნენ და ბოლოს
          ასე უთხრა: „თუ რაინდს შეეფერება, რომ ასეთი ნორჩი ასულის გამო ტრფობის
          ტკივილი იგრძნოს, სიამოვნებით ვიქნებოდი მე ის კაცი, რომელიც თქვენი
          ტრფობით დაიტანჯებოდა.“ ამ დროს ამ უცოდველმა და მშვენიერმა ნორჩმა
          არსებამ შეცბუნების გარეშე წამოიძახა: „ღმერთია მოწმე, რომ პირველი
          რაინდი ხართ, ვისთანაც ამგვარი საუბარი გავაბი. და თუ ამასთან,
          ადათ-წესებსაც ვიცავ და ზრდილობასაც არ გადავდივარ, ძალიან მახარებს,
          რადგან, როგორც ჩემი აღმზრდელი ამბობს, საუბრისას ადამიანის ჭკუა- გონება
          წარმოჩინდებაო. ბატონო, დიდი გაჭირვების ჟამს მოგმართავთ თქვენ და ამით
          საკუთარ თავსაც მივმართავ. ნება მიბოძეთ, აღგიწეროთ ეს გასაჭირი და
          გთხოვოთ, რომ ცუდს ნურაფერს იფიქრებთ ჩემზე. თქვენი სახით მე საკუთარ
          თავს ვთხოვ დახმარებას, ამიტომ ჩემს საქციელში უკადრისი არაფერია.
          თუმცაღა სხვადასხვა სახელი გვქვია, სინამდვილეში განუყრელად ვართ
          ერთმანეთთან შეკავშირებული. მიიღეთ ჩემი სახელი და ამიერიდან ასულიც
          იყავით და მამაკაციც იმავდროულად. ასე რომ, ჩემი თხოვნა ჩვენ ორივეს
          გვეხება. თუ ამას უარყოფთ და აქედან შერცხვენილს გამიშვებთ, მაშინ
          თქვენმა ღირსებამ პასუხი უნდა აგოს 158 პარციფალი ვოლფგანგ ფონ ეშენბახი
          თქვენივე რაინდული ზნის წინაშე, რადგან ქალიშვილი თქვენგან მფარველობასა
          და შველას ითხოვდა, თქვენ კი მისი თხოვნა ყურად არ იღეთ. თუ ისურვებთ,
          ბატონო, მთელი გულით მოგიძღვნით ჩემს სიყვარულს. და თუ ნამდვილი რაინდი
          ბრძანდებით, ჩემს მსახურებაზე უარს არ იტყვით, რამეთუ ეს ჩემთვის ერთობ
          ღირებულია. მართალია, მამაჩემმა უკვე უხმო დასახმარებლად თავის
          მეგობრებსა და ნათესავებს, მაგრამ ამან როდი უნდა დაგაბრკოლოთ, მასაც და
          მეც სამსახური გაგვიწიოთ, თუ გინდათ, რომ მოგვიანებით ჩემგან
          დასაჩუქრდეთ.“ გავანმა მიუგო: ქალბატონო, თქვენ გსურთ დამიყოლიოთ და
          სიტყვა გამატეხინოთ, თუმცაღა, თავადვე გძულთ სიტყვის გამტეხნი და
          ორგულნი. მე ჩემი სიტყვა თავდებში ჩავდე და თუ მას არ გამოვიხსნი,
          სიკვდილი მიჯობს. და თუმცაღა რაინდული მსახურებითა თუ მთელი ჩემი გონით
          თქვენს სიყვარულს ვესწრაფვი, ხუთი წლით უფროსი უნდა იყოთ, რომ თქვენი
          ტრფობა მომიძღვნათ. ასე რომ, ამ ჯილდოზე საუბარი ნაადრევია.“ და სწორედ
          ამ დროს, მას თავში გაუელვა აზრმა, რომ პარციფალი ქალის სიყვარულს უფრო
          ენდობოდა, ვიდრე უფალს და ეს მოგონება აღმოჩნდა ის დესპანი, რომელმაც
          ქალწულს გზა გაუკვალა გავანის გულისკენ. მან აღუთქვა კეთილშობილ ასულს,
          რომ აბჯარს აისხამდა და დასძინა: „თქვენს ხელს ეჭირება ჩემი ხმალი! და
          როცა რომელიმე რაინდი ორთაბრძოლაში გამომიწვევს, თქვენ შეუტევთ და
          იბრძოლებთ ჩემ მაგიერ! მართალია, საბრძოლო არენაზე მე დამინახავენ,
          მაგრამ სინამდვილეში თქვენ იქნებით ის, ვინც ჩემ ადგილას იბრძოლებს!“
          უპასუხა ობილოტმა: „უთუოდ ასეა! მას შემდეგ, რაც ყველაფერს ნათელი
          მოეფინა, მე ვარ თქვენი ფარი და აბჯარი, თქვენი გული და ნუგეში, თქვენი
          წინამძღოლი და მეგზური ბედნიერებასა თუ უბედურებაში, თქვენი ჭერი და
          თავშესაფარი დარსა თუ ავდარში. ჩემი სიყვარული მოგანიჭებთ ძალასა და
          მხნეობას ფიცხელ ბრძოლაში, მიენდეთ მას და მედგრად დაიცავით ქალაქი და
          ციხესიმაგრე. ციხესიმაგრის ბატონიცა და ქალბატონიც მე ვარ და მსურს,
          ბრძოლაში გვერდით დაგიდგეთ! იყავით იმედიანად და მხედრული ძალა და იღბალი
          არ გიმტყუნებთ!“ უთხრა კეთილშობილმა გავანმა: „ქალბატონო, მე ორივე
          მწადია, თქვენი სიყვარულიცა და თქვენი მხარდაჭერაც. თქვენთვის მომიძღვნია
          ჩემი ცხოვრება!“ ამ სიტყვებით მისი ხელები თავისაში მოიმწყვდია. ამის
          შემდეგ ასულმა თქვა: „ბატონო, ახლა კი წავალ, რადგან ჩემი ვალდებულებების
          აღსრულება მანაღვლებს. ისე ძვირფასი ხართ ჩემთვის, რომ საბრძოლველად ვერ
          გაგიშვებთ, თუ რამე არ გაგატანეთ, ჩემი სიყვარულის ნიშნად. ამიტომაც უნდა
          გავისარჯო და თქვენთვის 159 პარციფალი ვოლფგანგ ფონ ეშენბახი სამკაული
          გამოვნახო. და თუ შეიბავთ იმ სამკაულს, თქვენი დიდება სხვა რაინდებისას
          გადაწონის!“ გოგონამ და მისმა მეგობარმა ათასი მადლობა გადაუხადეს გავანს
          - სტუმარს იმ სახლისა და დაემშვიდობნენ. მანაც მოახსენათ მადლობა
          კეთილგანწყობისთვის და თქვა: „ჯერ ორივე წამოიზარდეთ და იმასაც
          მოესწრებით, შუბების მთელი ტყე რომ დაილეწება თქვენი გულისთვის. ასეთი
          ნორჩები ხართ და უკვე ძალგიძთ მამაკაცის გულის დაპყრობა! გაიზრდებით და
          ნახავთ, ორთაბრძოლებში რამდენი რაინდის შუბი და ფარი დაილეწება თქვენი
          ტრფობის გამო!“ სიხარულისგან მეცხრე ცაზე მყოფი გოგონები შინისაკენ
          გაემართნენ. ბურგგრაფის ქალიშვილმა იკითხა: „მითხარით, ქალბატონო, მაინც
          რისი ჩუქება გწადიათ მისთვის? ჩვენ ხომ თოჯინების გარდა არაფერი
          გაგვაჩნია. თუ გსურთ, შეგიძლიათ, ჩემი თოჯინებიდან ამოირჩიოთ, თუ ის
          თქვენსაზე მეტად მოგეწონებათ. ამის გამო ხომ არ ვიჩხუბებთ!“ ციხესიმაგრის
          აღმართს რომ შეუყვნენ, შუა გზაზე თავადი ლიპაუტი შემოხვდათ. მან დაინახა
          აღმართზე ამავალი ობილოტი და კლაუდიტე და ცხენი შეაყენა. პატარა ობილოტმა
          უთხრა: „მამა, მე ძალზე მესაჭიროება შენი რჩევა და დახმარება!
          წარმოგიდგენია, იმ რაინდმა ჩემი თხოვნა შეისმინა!“ „ჩემო გოგონავ,
          ყველაფერს შეგისრულებ, რაც კი ხელმეწიფება. დიდი წყალობაა, რომ
          გაგვიჩნდი! ის დღე, როცა დაიბადე, კურთხეული დღე იყო ჩვენთვის!“
          „ყველაფერს გიამბობ, მამა, გაგანდობ ჩემს საზრუნავს და შენც გამოიჩინე
          მოწყალება და დამეხმარე!“ ლიპაოტმა ობილოტი ცხენზე შემოისვა. გოგონამ
          შესძახა: „ჩემს მეგობარს რაღა ვუყოთ?“ და ატყდა ერთი დავიდარება თავადის
          თანმხლებ რაინდებს შორის, თუ ვინ შემოისვამდა გოგონას. ყველა დიდი
          სიამოვნებით იქმდა ამას, რადგან კლაუდიტეც უსაყვარლესი არსება გახლდათ.
          ბოლოს ის ერთ რაინდს შემოუსკუპდა ცხენზე. უთხრა ლიპაუტმა ობილოტს: „ახლა
          კი გამანდე შენი საზრუნავი!“ „მე უცხო რაინდს რაღაც სამკაულს შევპირდი,
          ნიშნად სიყვარულისა, მაგრამ ვერაფერი მომიფიქრებია, რადგან არც არაფერი
          გამაჩნია! მას სურს, მემსახუროს, მე კი არაფრის ჩუქება ძალმიძს; სიცოცხლე
          აღარ მინდა! თუ ვერაფერს გამოვნახავ, სირცხვილით დავიწვები, რადგან ასე
          ჯერ არცერთ ასულს ჩავარდნია გულში რაინდი!“ ლიპაოტმა სიცილით უთხრა:
          „ჩემო გოგონავ, ეს ამბავი მე მომანდე. და ნურაფერზე ინაღვლებ. რადგან მას
          სურს, გემსახუროს, მე ვიზრუნებ იმაზე, თუ რა 160 პარციფალი ვოლფგანგ ფონ
          ეშენბახი უნდა აჩუქო, დედაშენი ძალიანაც რომ გაგიწყრეს. ღმერთმა ქნას,
          გაგვიმართლოს! რა ამაყი და კეთილშობილი რაინდია! მასზე დიდ იმედს
          ვამყარებ. წუხელ მესიზმრა, თუმცაღა ერთი სიტყვაც კი არ გვქონდა
          ერთმანეთისთვის ნათქვამი!“ ლიპაუტი, თავის ქალიშვილ ობილოტთან ერთად,
          ჰერცოგინიასთან მივიდა და უთხრა მას: „ქალბატონო, დაგვეხმარეთ! გული
          სიხარულით მიცემს, ღმერთმა ეს გოგონა რომ მაჩუქა და ამით დარდი
          განმიქარვა.“ ჰერცოგინიამ ჰკითხა, ჩემგან რა გსურთო. „ქალბატონო,
          საუკეთესო ტანსაცმელი შეაირჩიეთ ობილოტისთვის. მას მიაჩნია, რომ ასე უფრო
          ღირსეულად წარუდგება კეთილშობილ რაინდს, რომელიც მისი სიყვარულის გამო,
          თავგამოდებით ჩადგება მის სამსახურში; და ამასთანავე, ჩვენი ქალიშვილი
          მისთვის სასიყვარულო სახსოვარს გთხოვთ.“ თქვა გოგონას დედამ: „აჰ, თვალი
          რომ მოვკარით, ის დიდებული, წარმოსადეგი რაინდი ხომ არ არის? მშვენიერი
          უცხო სტუმარი, მაისის დღესავით სხივმოსილი?“ ბრძენმა ქალბატონმა ეთნიზური
          ხავერდი (Ethniser Samt) მოატანინა. ასევე დაახვავა სხვა ქსოვილებიც,
          კერძოდ: ტაბრონიტული აბრეშუმი, ტრიბალიბოტის ქვეყნიდან. კავკასიური
          წითელი ოქროსაგან და ბუნებრივი აბრეშუმისგან წარმართნი ოსტატურად
          ამზადებენ სხვადასხვა ძვირფას ქსოვილს. ლიპაუტი თავისი ქალიშვილებისთვის
          არაფერს იშურებდა და მათთვის სამოსს ამ ქსოვილებისაგან აკერვინებდა.
          ობილოტის ტანის ზომაზე გამოიჭრა ოქრომკედით ნაქარგი აბრეშუმი; ოღონდ
          გოგონას ერთი მკლავი გაშიშვლებული რჩებოდა, რადგან კაბის სახელო
          გავანისთვის იყო განკუთვნილი. ამრიგად, ობილოტის საჩუქარი იყო აბრეშუმი,
          ჩამოტანილი მავრთა შორეული წარმართული ქვეყნიდან. სახელო მხოლოდ მოარგეს
          ობილოტს მარჯვენა ხელზე, ოღონდ არ მიუკერებიათ, ამიტომ მასში ძაფიც არ
          იყო გაყრილი. ის კლაუდიტემ მიურბენინა ზრდილ გავანს, რომელმაც ის დიდი
          სიხარულით მიიღო. მას სამი ფარი ჰქონდა და სახელო ერთ- ერთზე მიამაგრა.
          გახარებულმა და შვებამოგვრილმა გულითადი მადლობა გადაუხადა გოგონას და
          დალოცა ის გზა, რომელიც გამოევლო, რათა მისთვის გადაეცა მოკითხვა მისი
          სატრფოსაგან და გაებედნიერებინა მისი საჩუქრით. დღე მიიწურა და დადგა
          ღამე. ორივე მხარეს ჭეშმარიტად გულად რაინდთა უზარმაზარი ლაშქარი იდგა.
          და გარეთა ჯარი ასე წარღვნასავით რომ არ მოწყდომოდათ კარს, ქალაქელები
          უკვე შეტევაზე გადავიდოდნენ. გამთენიისას მათ კიდევ ერთხელ შეამოწმეს
          თავდაცვითი ნაგებობები და დარწმუნდნენ, რომ საწუწუნოდ მართლაც არ ჰქონდათ
          საქმე. გათენებამდე ქალაქის წინ კიდევ თორმეტი დიდი ბასტიონი აღმართეს,
          რომელიც სანგრით იყო გამოყოფილი 161 პარციფალი ვოლფგანგ ფონ ეშენბახი
          ბრძოლის ველიდან. თითოეულს მხედართათვის განკუთვნილი სამი კარი ჰქონდა.
          მხედართმთავარმა კარდეფაბლეტ დე ჯამორმა ქალაქის ოთხი კარიბჭე დაიკავა,
          სადაც დილით საბრძოლო მზადყოფნაში მდგომ მის ჯარს დაინახავდი. ამ
          ძლევამოსილ ჰერცოგს, ძმას ციხესიმაგრის ქალბატონისა, სურდა რაინდულ
          საქმეთა აღსრულებით გამოეჩინა თავი. შეუპოვარი ბრძოლისუნარიანობით ის
          მრავალ მამაც რაინდს ჯაბნიდა, რომელიც ქალბატონის მეუღლის ლაშქარში იდგა,
          ამიტომაც ესწრაფვოდა ხელჩართულ ბრძოლას. მის ჯარს საბრძოლო პოზიცია
          ღამითვე დაეკავებინა. კარდეფაბლეტი სხვა რაზმთა მსვლელობას თვალს ვერ
          ადევნებდა, რადგან მას ცხარე ბრძოლიდან ერთი ნაბიჯითაც არ დაუხევია უკან.
          ოთხი კარიბჭე საიმედოდ იყო დაცული მის მიერ. ხიდის მეორე მხარეს
          განლაგებულმა სამხედრო რაზმებმა ხიდი გადაკვეთეს და გათენებამდე შევიდნენ
          ქალაქ ბეაროშეში. ეს თავადი ლიპაუტის თხოვნით მოხდა. ხოლო ჯამორის
          რაზმებს ხიდი მანამდე გადაევლოთ. დილის ბინდბუნდში ყველა თავდაცვითი ზომა
          უკვე მიღებული იყო, ყველა კარი კი გამაგრებული. შერულესს ერთი კარიბჭე
          ამოერჩია, რომელსაც ის გავანთან ერთად დაიცავდა. სულ ბოლოს მოსულ
          სტუმრებს ეწყინათ, რომ ბრძოლა მათ მოსვლამდე დაწყებულიყო და მწუხრის
          შეტაკებას მათ გარეშე ჩაევლო. მე მგონია, რომ უხეირო რაინდები არ უნდა
          ყოფილიყვნენ. თუმცა, აქ საწყენიც არაფერი იყო, ვინაიდან, ვისაც ბრძოლა
          ეხალისება და ბრძოლის ველისკენ მიუწევს გული, საკმარისად მიეცემოდა
          შესაძლებლობა, ნატვრა აეხდინა. ქალაქის ქუჩებში უამრავი ცხენოსანი
          ირეოდა, მთვარის შუქზე კრთოდა ნაირფერი ალმები, ძვირფასი მუზარადები და
          ურიცხვი ჭრელტარიანი შუბი. რეგენბურგული ატლასი ბეაროშეში
          გაუფასურებულიყო; აწ ფასი სამხედრო მუნდირებს დადებოდა! როგორც
          ყოველთვის, ღამეს მოსდევს ახალი დღე, რომლის გათენებაც ქალაქელებს
          ამჯერად მერცხლების ჭიკჭიკმა კი არ ამცნო, არამედ ბრძოლის დაწყების
          მაუწყებელმა ყიჟინამ. ჭექა-ქუხილივით დაიგრგვინა გადამტვრეული შუბების
          ხმამ, როცა ახალგაზრდა ლიცელი რაინდები ლირივოინელ რაზმებსა და
          ავენდროინის მეფეს შეეტაკნენ. გაჩაღდა გააფთრებული ბრძოლა, ისეთი ტკაცა-
          ტკუცი გაუდიოდა დალეწილ შუბებს, გეგონება მსხმოიარე წაბლის ხე
          გავარვარებულ მუგუზალში ჩააგდესო. ჰეი! როგორ შეფრინდნენ ქალაქის
          დამცველი მეომრები ბრძოლის ველზე, რომელთაც ქალაქელები მიჰყვნენ კუდში!
          ბრძოლის დაწყებამდე გავანი და ციხესიმაგრის ბატონი ჯერ კიდევ წირვაზე
          იმყოფებოდნენ, რომელსაც მღვდელი მათი სამშვინველის მეოხად, უფლის
          სადიდებლად და მათთვის პატივის მისაგებად აღავლენდა. და, აი, ის დროც
          დადგა, რომ მათ 162 პარციფალი ვოლფგანგ ფონ ეშენბახი მორიგად
          ესახელებინათ თავი. მათ ცხენი თავიანთი კარიბჭისკენ გააქროლეს, რომელსაც
          მედგრად იცავდნენ შერულესის ამალის წევრი რაინდები. აბა, მეტი რა
          გიამბოთ? ჯერ ეს ისმინეთ: ამაყი პიოდიკონჯუნცი, ძლიერი ჯარითურთ, წინ
          გამოჭრილიყო. შვარცვალდის ყოველი ბუჩქი შუბად რომ ქცეულიყო, იმაზე ხშირი
          ტყე არ აღიმართებოდა ჩვენ თვალწინ, ვიდრე მისი ჯარის დანახვისას.
          ჩამოატარეს ექვსი ალამი და მან მაშინვე ბრძოლა წამოიწყო. მესაყვირეებმა
          საყვირებს ჩაჰბერეს და მათმა ხმამ მეხთატეხასავით დაიგრგვინა, და ამ
          გრიალს მრავალი დაფდაფის ცემის ხმაც შეერთო. და თუკი იქ ბალახ-ბულახი
          უმოწყალოდ გადაითელა, მე ვერაფერს გავაწყობ! ერფურტის ვენახებს დღემდე
          ატყვია ცხენთა ფლოქვების კვალი. დაიწყო ორთაბრძოლა ჰერცოგ ასტორსა და
          ჯამორის მეომრებს შორის. ზოგი გაუმკლავდა ამ ცხარე ორთაბრძოლას, ზოგმა
          რაინდმა კი ცხენის უკან, მდელოზე მოადინა ზღართანი; საბრალონი, ძალიან
          გამწარდნენ. უამრავი უმხედრო ცხენი დაჭენაობდა, რომელთა მხედრებიც
          საკუთარი ფეხების იმედზეღა დარჩენილიყვნენ, მას შემდეგ, რაც ისინი მიწაზე
          კოტრიალში გაავარჯიშეს. როდესაც გავანმა დაინახა, რომ ბრძოლის ველზე
          მტერ-მოყვარე ერთმანეთში არეულიყო, თვალის უკეთ მისადევნებლად, წამსვე იქ
          მიაქროლა ცხენი. შერულესი და მისიანები, თუმცაღა, თავიანთ ცხენებს არ
          ზოგავდნენ, გავანს მაინც ძლივს დაეწივნენ. რამდენი რაინდი ჩამოუგდიათ
          ცხენიდან! უფალმა მრგვალი მაგიდის წევრები დიდი ძალით დააჯილდოვა და ახლა
          გავანი გმირულ დიდებას იმკიდა! ბევრი ხმალი ააწკრიალა; ორივე ჯარს
          ებრძოდა, ლიცისაც და გორსისაც! ხელის ერთი მოსმით მრავალი ცხენი დატოვა
          მხედრის გარეშე, რომელიც მერე თავის მასპინძელის ალამთან მირეკა. იკითხა,
          ვინმეს თუ სურდა ცხენი და ბევრმა უპასუხა, დიახო. ასე რომ, ყველა მისმა
          რაზმელმა, რომლის წინამძღოლიც იყო, მდიდარი ნადავლი იგდო ხელთ. ამ დროს
          გადმოხტა ერთი რაინდი, ერთობ გაწაფული შუბის ტყორცნაში. როცა ბეავოისელი
          ბურგგრაფი და გავანი ერთმანეთს შეეტაკნენ, მოულოდნელად ახალგაზრდა
          ლიზავანდერი ცხენის უკან, ყვავილებში აღმოჩნდა, სადაც თურმე გავანის შუბს
          გადაუსროლია. ძალიან ვწუხვარ ამ პაჟის გამო, ერთი დღის წინ ასე ყოჩაღად
          რომ მოჯირითობდა და რომელმაც გავანი თავაზიანად გაარკვია საქმის
          ვითარებაში. როცა ის თავის ბატონის გვერდით ცხენიდან გადმოვარდა, გავანმა
          იცნო და ნაალაფარი ცხენი უკანვე დაუბრუნა. პაჟმა მადლიერების ნიშნად თავი
          მდაბლად დაუკრა. ერთი შეხეთ, თავად კარდეფაბლეტი გაჯგიმულა მინდორზე!
          მელკაჯანცმა ის შუბის ძლიერი დარტყმით მიწაზე გააგორა, მაგრამ მისმა
          რაინდებმა ხელი სტაცეს და მყისვე აამხედრეს. საშინელ ლანძღვას მოჰყვა და
          მთელი ხმით 163 პარციფალი ვოლფგანგ ფონ ეშენბახი ღრიალებდა: „ჯამორ!“
          სივრცე სულ უფრო შევიწროვდა. ერთ შეტევას მეორე ცვლიდა. ისმოდა მოქნეული
          ხმლების შხუილი და მუზარადებზე მათი ბრაგა- ბრუგის ხმა. გავანმა თავის
          რაზმელებთან ერთად მძლავრი შეტევა წამოიწყო, და თავისი მასპინძლის
          მეომრები ჯამორს შეაშველა. როგორც ჩემი ამბავი იუწყება, იმ დღეს ურიცხვი
          მეომარი გადმოვარდნილა ცხენიდან. გინდ დაიჯერეთ, გინდ - არა! ამ ჩემი
          ამბის გარდა, მე სხვა მოწმე არ მყავს! ახლა გავანს გრაფი ლაჰედუმან
          მუნტანელი შეერკინა. ამ მძაფრ ორთაბრძოლაში ამაყი, ძლიერი და სახელოვანი
          ლეჰედუმანი ცხენის უკან, მინდორში გაიშხლართა და იძულებული გახდა, გავანს
          დანებებოდა. უშუალოდ ბასტიონის სიახლოვეს ჰერცოგი ასტორი იბრძოდა, ასე
          რომ იქაც დიდი შეხლა- შემოხლა გაჩაღებულიყო. მუდმივად გაისმოდა „ნანტი“ -
          ართურის საბრძოლო ყიჟინა. დატყვევებული ბრეტონელები და სიმამაცით ცნობილი
          დაქირავებული მეომრები დესტიგლაისიდან, ერექსის სამეფოდან ძალზე
          შეუპოვრად იბრძოდნენ. სულ ბოლოს გამოჩნდა ჰერცოგი ლანვერუნცი.
          პოიდიკონჯუნცს ბრეტონელები, გამოჩენილი სიმამაცისთვის, წესით, უნდა
          გაეთავისუფლებინა. ერთ-ერთი თავდასხმის დროს ისინი ტყვედ ჩავარდნილან და
          მას შემდეგ ყოველი ბრძოლის დროს მაინც თავიანთ ჩვეულ საბრძოლო ყიჟინას
          „ნანტს“ შემოსძახებდნენ ხოლმე, თუმცა ზოგიერთი მათგანი ამ ტყვეობაში უკვე
          გაჭაღარავებულიყო. ბევრს ბრეტონელს, ასევე, გამოსარჩევ ნიშნად, მუზარადსა
          თუ ფარზე დრაკონი გამოესახა, ართურის დიდებული ძის, ელინოტის მსგავსად.
          გავანს ოხვრა აღმოხდა, ეს გერბი რომ დაინახა. როცა კი ამოიცნო, თვალი
          ზეცას აღაპყრო, რადგან თავისი ბიძაშვილის სიკვდილის გახსენებამ გული
          მწუხარებით აღუვსო. მას აქ, ბრძოლის ველზე, ბრეტონელებთან შეტაკება არ
          სურდა. მისი ეს კეთილმეგობრული დამოკიდებულება ნამდვილად საქებარია
          დღემდე. და გავანმა მელჯანცის ლაშქრისკენ იბრუნა პირი. მართალია, იქ
          ქალაქელები მედგრად იბრძოდნენ, მაგრამ მტერს იმხელა რიცხობრივი
          უპირატესობა ჰქონდა, რომ მათ გადაწყვიტეს უკან, ქალაქის თხრილისკენ
          დაეხიათ. მათ გამუდმებით უტევდა ერთი რაინდი წითელი აბჯრით, და რადგან
          მას არავინ იცნობდა, „უსახელო“ დაარქვეს. მე მხოლოდ იმას გადმოგცემთ, რაც
          მომახსენეს: სამი დღის წინ ის მელჯანცს შეხვედრია და თანადგომას
          შეპირებია. და ეს ამბავი ძვირად დაუჯდათ ქალაქელებს. მელჯანცს მისთვის
          თორმეტი სემბლიდაკელი ჭაბუკი მიუცია, რომელთაც მისთვის ორთაბრძოლისას და
          საომარი ორომტრიალისას მხარი უნდა დაეჭირათ. რამდენი შუბიც არ მიუტანეს,
          იმდენივე მოიხმარა. ხმამაღლა დაიწკრიალა მისი შუბის წვერმა, როცა მან
          მეფე შირნიელი და მისი ძმა შეიპყრო. მან კიდევ მეტიც მოახერხა: აიძულა
          მარანგლიეცელი ჰერცოგი, 164 პარციფალი ვოლფგანგ ფონ ეშენბახი დანებებოდა.
          და თუმცაღა ეს რაინდები თავიანთი ლაშქრის ბირთვს წარმოადგენდნენ, მათმა
          მებრძოლებმა შეუპოვრად განაგრძეს ბრძოლა. მეფე მელჯანცი ახლა თავადაც
          ჩაერთო ბრძოლაში. და მტერმაც და მოყვარემაც ერთხმად აღიარეს, რომ ეს
          ჭაბუკი თავის ასაკთან შედარებით, ძალზე მამაცურად იბრძოდა. როცა მეტოქეთა
          რაზმები ერთმანეთს ეკვეთნენ, მან ძლიერი დარტყმით მრავალი ფარი შეანგრია
          და ურიცხვი მტკიცე შუბი გადაამტვრია. მისი ნორჩი გული ბრძოლის ჟინით იყო
          აღსავსე და ბრძოლისაკენ ეწეოდა მას. დიდი გასაჭირი იდგა! ამას ვერავინ
          გაუძლებდა! და ბოლოს, გავანმა ორთაბრძოლა მოითხოვა. გავანმა მეაბჯრეებს
          პლიმიციოლიდან წამოღებული თორმეტი ანგრამული შუბიდან ერთი მოატანინა.
          მელჯანცის საბრძოლო ყიჟინა იყო „ბარბიგიოლი“, ლიცის დიდებული დედაქალაქის
          სახელი. გავანმა საგულდაგულოდ დაუმიზნა და მელჯანცს ორესტე გენტეზინური
          ბამბუკის მტკიცე შუბით მტკივნეული ჭრილობა მიაყენა, რადგან შუბმა ფარში
          გაატანა და მკლავში შეერჭო. ცხარე ორთაბრძოლა გაჩაღდა: გავანმა მძლავრი
          დარტყმით მელჯანცი ცხენიდან გადმოაგდო, მაგრამ ამ დროს თავადაც გაუტყდა
          უნაგირის უკანა რკალი და ისიც ძირს ჩამოვარდა. ახლა ორივე გმირმა ხმალი
          იშიშვლა და ისინი მთელი ძალით მოჰყვნენ ხმლის ქნევას. ისე გამეტებით
          ურტყამდნენ ერთმანეთს, ორ გლეხს ასე რომ დაეცეხვა მარცვლეული, ნამდვილად
          ზედმეტი მოუვიდოდათ. მიუხედავად გაშმაგებული შერკინებისა, მეტოქეებს
          ერთმანეთის მიმართ პატივისცემა არ დაუკარგავთ. ამასთან, მელჯანცი უარეს
          დღეში იყო, მას აბრკოლებდა დაზიანებული მკლავი, რომელშიც შუბის წვერი
          გარჭობოდა და თბილ სისხლს ადენდა. საბოლოოდ გავანმა ის მიიმწყვდია
          ბრევიგარიეცელ მეომართა ხერგილთან და აიძულა, დანებებოდა. მძიმედ დაჭრილი
          რომ არ ყოფილიყო, ეს ჭაბუკი ასე იოლად არ დაყრიდა ფარ-ხმალს; კიდევ
          დიდხანს უნდა მოგეცადა. ამ მიწის ბატონ-პატრონმა, თავადმა ლიპაუტმაც
          თავისი მამაცური ძლიერება გამოამჟღავნა გორსის მეფესთან შეტაკებისას.
          თუმცაღა, მის მხედრებსაც და ცხენებსაც დიდი დარტყმა მიადგათ, რადგან
          კაჰეთელი მშვილდოსნები და სემბლიდაკელი ფეხოსნები ერთობ მარჯვედ და
          ოსტატურად იბრძოდნენ. მშვილდოსნები ადგილს იცვლიდნენ და ქალაქელები დიდი
          ძალისხმევით ახერხებდნენ, რომ მტერი თავიანთ სანგრებამდე არ მოეშვათ. მათ
          გამოიყვანეს ფეხოსნები და ისე საიმედოდ დაიცვეს ბასტიონები, რომ ამაზე
          უკეთ ვერავინ მოახერხებდა, დღევანდელ დღის ჩათვლით. იმ კეთილშობილ
          რაინდებს, იქ რომ დაეცნენ, ობიეს ქედმაღლური განრისხება სიცოცხლის ფასად
          დაუჯდათ. მისმა ბავშვურმა ამპარტავნებამ მრავალ ადამიანს უბედურება
          დააწია თავს. ნუთუ ეს 165 პარციფალი ვოლფგანგ ფონ ეშენბახი თავადი
          ლიპაუტის მოსანანიებელია? მისი გარდაცვლილი მბრძანებელი, მოხუცი მეფე
          შოტი, მას უთუოდ შეუნდობდა. თანდათანობით მებრძოლებს დაღლა დაეტყოთ,
          მხოლოდ მელკაჯანცი განაგრძობდა ბრძოლას წარბშეუხრელად. ნუთუ მისი ფარი
          ისევ მთელი იყო? ნუთუ ერთხელაც არ მოხვედრია მოქნეული ხმალი? მართალია,
          ჰერცოგმა კარდეფაბლეტმა საკმაოდ უკან დაახევინა, მაგრამ ახლა მეომრები
          ისე გააფთრებით ეტაკნენ ერთმანეთს ყვავილებით მოფენილ მდელოზე, რომ ერთი
          ნაბიჯითაც კი არ დაუხევიათ უკან. და აი, გამოჩნდა ბატონი გავანი და
          მელკაჯანცს ისეთი დღე აყარა, რომ ამ დღეში განრისხებულ ლანსელოტსაც არ
          ჩაუგდია, როცა ერთხელ თავდაუზოგავად შეებრძოლა მას, სძლია და ქალბატონი
          გვინევრა ტყვეობიდან გაათავისუფლა. ლოტის ძე წინ გადმოუხტა და მელკაჯანცს
          ისღა დარჩენოდა, ცხენისთვის დეზი ეკრა და მისკენ გაეგელვებინა. ამ
          ორთაბრძოლას ბევრი ადევნებდა თვალს. საბოლოოდ რომელი გაწვა ცხენის უკან?
          ის, ვინც ნორვეგიელმა გმირმა ცხენიდან გადაისროლა! რაინდებო და
          მანდილოსნებო, ვინც ეს ბრძოლა იხილეთ, ხოტბა შეასხით გავანის
          გამარჯვებას. სასახლის აივნიდან ქალბატონებსაც შესანიშნავად შეეძლოთ ამ
          ბრძოლისთვის თვალის მიდევნება. მელკაჯანცი ძირს დასცეს! მრავალი ცხენი,
          იალაღზე ვეღარასდროს რომ გაინავარდებდა, უმოწყალოდ თელავდა ფლოქვებით მის
          მოსასხამს. მელკაჯანცი სისხლს ანთხევდა. იმ დღეს, თითქოს ჭირს
          გაუწყვეტიაო, მრავალი ცხენი დაეცა და სვავების ლუკმად იქცა. მელკაჯანცს
          ჯამორის მებრძოლები შეიპყრობდნენ, ჰერცოგ ასტორს რომ არ გაეყარა. ამით
          ბრძოლა დასრულდა. ვინ მოიპოვა იმ დღეს გმირის სახელი და მანდილოსანთა
          ხოტბა ვინ დაიმსახურა? მე ყველა მათგანს ვერ დავასახელებ! მათი სახელები
          რომ ჩამოვთვალო, ძალა დამადგება. ალყაშემორტყმულთა ლაშქრიდან
          განსაკუთრებით ისახელა თავი ნორჩი ობილოტის სახელზე მებრძოლმა გავანმა,
          ხოლო მეალყეთაგან წითელი რაინდი გამოირჩეოდა. ორივე მათგანმა უმაღლესი,
          ჯერარნახული მხედრული დიდება მოიპოვა. როდესაც მეალყეთა ლაშქარში
          მებრძოლმა უცნობმა რაინდმა შეიტყო, რომ ის ბატონი, ვის სამსახურშიც იდგა,
          შეეპყროთ და გაწეულ სამსახურზე მადლობას ვერ ეტყოდა, პაჟებთან ერთად
          თავის შეპყრობილ დიდებულებთან მივიდა და უთხრა: „ბატონებო, თქვენ მე
          ერთგულება შემომფიცეთ. ჩემდა სავალალოდ, ლიცელი მეფეც დატყვევებულია.
          მხარი დამიჭირეთ მის გათავისუფლებაში და მეც, რითაც შემიძლია,
          დაგეხმარებით.“ მან ავენდროინის მეფეს, ლირივოინელ შირნიელს და
          მარანგლიცის ჰერცოგს უთხრა, რომ მხოლოდ იმ შემთხვევაში გაუშვებდა მათ
          ქალაქში, თუკი ისინი მის გონივრულ 166 პარციფალი ვოლფგანგ ფონ ეშენბახი
          პირობაზე აღთქმას დაუდებდნენ. პირობა ასეთი იყო: მათ ან მელჯანცი უნდა
          გაეთავისუფლებინათ ტყვეობიდან, ანდა თავად უნდა დახმარებოდნენ გრაალის
          მოპოვებაში. მაგრამ ვერავინ შეძლო, ეთქვა მისთვის, თუ სად იმყოფებოდა
          გრაალი. მათ იმაზე მეტი არა იცოდნენ რა, რომ გრაალს მეფე ანფორტასი
          იცავდა. ამ ახსნა- განმარტების შემდეგ სიტყვა ისევ წითელმა რაინდმა აიღო:
          „კეთილი, რადგან ჩემს მოთხოვნას ამ ქალაქში ვერ არსულებთ, მაშ, გასწით
          პერლაპაირეში, იმ ქვეყნის მეფეს მორჩილების ფიცი დაუდეთ და გადაეცით: ის,
          ვინც თქვენი გულისთვის კინგრუნსა და კლამიდეს შეებრძოლა, გრაალისა და
          თქვენი სიყვარულის მოპოვებას ესწრაფვის. და მას ამ ორი მიზანის გარდა
          არაფერი აფიქრებს. ისიც უთხარით, რომ მასთან მე გაგზავნეთ. უფალი
          გფარავდეთ, გმირებო!“ ტყვეები გამოემშვიდობნენ და ქალაქისკენ გაქუსლეს.
          ხოლო წითელმა რაინდმა თავის რაზმელებს უთხრა: ომში დიდი ნადავლი ვიგდეთ
          ხელთ. წაიყვანეთ ცხენები, მხოლოდ ერთი დამიტოვეთ, როგორც ხედავთ, ჩემი
          მძიმედაა დაჭრილი.“ წამოიძახეს მისმა ყოჩაღმა თანამებრძოლებმა: „უღრმესი
          მადლობა, ჩვენო ბატონო, ასე გულუხვად რომ დაგვასაჩუქრე და გაგვამდიდრე!“
          წითელმა რაინდმა ნაალაფარი ცხენებიდან ერთი ამოირჩია. ყურმოკლე ულაყი
          იყო, რომელიც გავანს გაქცეოდა მელჯაკის შეპყრობისას. ის, რომ წითელმა
          რაინდმა მაინცდამაინც ეს ამოარჩია, მოგვიანებით ურიცხვი შუბის შენგრევის
          საბაბად იქცა. უცნობი რაინდი ყველას გამოეთხოვა და თავის გზაზე წავიდა.
          მის თანამებრძოლებს კი თხუთმეტი, ანდა უფრო მეტი, ჩინებული ცხენი
          დაუტოვა, ასე რომ მათ მართლაც ჰქონდათ მიზეზი, მისი მადლიერი
          ყოფილიყვნენ. გულმხურვალედ ევედრნენ, დარჩენილიყო, მაგრამ იმ რაინდს
          შორეული მიზანი უხმობდა. ღირსეული რაინდი უზრუნველ ყოფას როდი ელტვის,
          მას ბრძოლისკენ მიუწევს გული. ასე მგონია, რამდენი ბრძოლაც მან
          გადაიხადა, არცერთ რაინდს გადაუხდია ოდესმე. მეალყეთა ჯარი ბანაკში
          დაბრუნდა სულის მოსათქმელად. თავადმა ლიპაუტმა ქალაქში შეიტყო, რომ
          მელჯანცი შეეპყროთ და იკითხა, ეს როგორ მოხდაო. რა თქმა უნდა, ამ ამბავმა
          ის გაახარა და გაამხნევა. გავანმა ფრთხილად შეხსნა სახელო თავის ფარს,
          კლაუდიტეს გადასცა და სთხოვა, ობილოტთან მიეტანა. ბრძოლაგამოვლილი სახელო
          ერთიანად დაფლეთილ-დარღვეული იყო. სახელოს დანახვაზე ობილოტი სიხარულით
          ცას ეწია, სასწრაფოდ დასტაცა ხელი და გაშიშვლებულ ქათქათა მკლავზე
          ჩამოიცვა. და რამდენიც თავის დას მიუახლოვდებოდა, იქიდნურად ეკითხებოდა:
          „ნეტა, ვინ ჩააგდო ის ჩემ გამო ასეთ დღეში?“ და მასაც უწევდა, აეტანა ეს
          დაცინვა. 167 პარციფალი ვოლფგანგ ფონ ეშენბახი გადაქანცული რაინდები
          ისვენებდნენ. შერულესმა გავანი, ლაჰედუმანის გრაფი და სხვა რაინდები,
          რომლებიც გავანს მძიმე ბრძოლის შემდეგ ბრძოლის ველზე შეეპყრო, თავისთან
          მიიწვია. ძლევამოსილმა ბურგგრაფმა მათი რაინდული ღირსების შესაფერისად
          მიუჩინა მათ სუფრასთან ადგილი. ხოლო თვითონ და მთელი მისი ამალა ფეხზე
          იდგნენ მეფის წინაშე, ვიდრე მელჯანცი მიირთმევდა. ამასთან, შერულესს
          ეზრუნა, რომ სტრუმრებს საუკეთესოდ გამასპინძლებოდნენ. ეს გავანს. ცოტა არ
          იყოს, გადამეტებულად ეჩვენა. მისმა ზრდილობამ მას ათქმევინა:
          „მასპინძელო, მეფის ნებართვით, შეგიძლიათ, დაბრძანდეთ!“ შერულესს ფეხი არ
          მოუცვლია; მან თქვა: „ჩემი ბატონი მეფის ამალის წევრია და ამ სამსახურს
          თავად გაუწევდა მეფეს, თუკი ის ისურვებდა.“ ვიდრე მეფე ჩემს ბატონს არ
          სწყალობს, მასაც წინდახედულად შორს უჭირავს თავი. როგორც კი ინებებს
          უფალი, რომ მათი მეგობრული ურთიერთპატივისცემა აღადგინოს, ყველა ჩვენგანი
          კვლავ მეფის ერთგული ქვეშევრდომი იქნება.“ მაშინ ახალგაზრდა მელჯანცმა
          თქვა: „აქ რომ ვცხოვრობდი, თქვენ მუდამ დიდი მზრუნველობით მეპყრობოდით და
          კარგ რჩევებსაც მაძლევდით. იმხანად მე რომ თქვენთვის ყური დამეგდო, აწ
          ძალზე წამადგებოდა. დამეხმარეთ, გრაფო შერულეს! დარწმუნებული ვარ, თქვენ
          ეს ხელგეწიფებათ! ეს ბატონი, ვისი ტყვეც გახლავართ და ლიპაუტი, ჩემი
          მეორე მამა, უთუოდ გაითვალისწინებენ თქვენს რჩევას. მე ლიპაუტის
          სულგრძელობის იმედი მაქვს. არასდროს დავდებდი სასწორზე მის
          კეთილგანწყობას, მისი ქალიშვილი სულელურად რომ არ მომპყრობოდა.
          ქალბატონებს ასეთი ქცევა არ ეკადრებათ.“ კეთილშობილმა გავანმა თქვა: „აქ
          ისეთი მტკიცე ზავი დაიდო, რომ მას, სიკვდილის გარდა, ვერაფერი
          დაარღვევს!“ სწორედ ამ დროს წითელი რაინდის მიერ შეპყრობილნიც
          შემოვიდნენ. ისინი წარუდგნენ მეფეს და მოახსენეს, თუ როგორ დააღწიეს თავი
          ტყვეობას. როცა მათ იმ რაინდის საჭურველი აღწერეს, ვისაც ებრძოდნენ და
          დანებდნენ, და ბოლოს გრაალიც ახსენეს, გავანი მიხვდა, რომ ისინი მეფეს
          პარციფალზე მოახსენებდნენ. მან მადლობა შესწირა მაღალ ცას, რომ იმ დღეს
          უფალმა ისა და პარციფალი ბრძოლის ველზე ერთმანეთს არ შეახვედრა. ორივეს,
          მასაც და პარციფალსაც, მოკრძალებული ბუნების გამო, თავიანთი ვინაობა არ
          გაუმხელიათ და უცნობად დარჩნენ, თუმცაღა, საკმარისად ცნობილნი იყვნენ
          ბევრგან. შერულესმა უთხრა მელჯანცს: „ბატონო, გევედრებით, მიდით
          ლიპაუტთან! ნუღა აწამებთ მას და ნურც იმას აუფასურებთ, რაც ორივე მხრიდან
          ამდენმა კეთილგონიერმა ბატონმა გირჩიათ.“ მას ყველა დამსწრე დაეთანხმა.
          მათი მოწვევით იმ დარბაზში, რომელშიც მეფე დაბრძანებულიყო, შემოვიდა
          თავადის 168 პარციფალი ვოლფგანგ ფონ ეშენბახი მხედართმთავარი. გავანმა
          გრაფ ლაჰედუმანსა და სხვა შეპყრობილთ ბრძოლით მოპოვებული მორჩილების
          აღთქმა თავისი მასპინძლისთვის, შერულესისთვის დაადებინა. აღარავის
          უყოყმანია პირობის შესრულებაზე და ამის შემდეგ ყველა ბეაროშეს
          სასახლისაკენ გაემართა. ბურგგრაფინიამ მელჯანცს მდიდრული სამოსელი და
          აბრეშუმის მანდილი გამოუტანა, რომლითაც მან გავანის შუბით დაჭრილი ხელი
          ჩამოიკიდა. გავანმა თავის ქალბატონ ობილოტს შერულესის პირით შეუთვალა,
          რომ მისი ნახვა სწადდა, რათა ერთგული მსახურება აღეთქვა და თან
          გამომშვიდობებოდა. „გადაეცით, რომ მე მას აქ მეფეს ვუტოვებ. დაე,
          დაფიქრდეს და ისე მოეპყროს მას, რომ ის მისივე საქმემ შეაქოს.“ როცა
          მელჯანცმა ეს სიტყვები მოისმინა, თქვა: „ობილოტი ერთხელაც ჭეშმარიტი
          ქალური ღირსების გვირგვინს დაიდგამს. მე მამშვიდებს ის, რომ მას უნდა
          ვმორჩილებდე და ამით მისი მფარველობის ქვეშ ვიდგე.“ „სინამდვილეში ისაა,
          ვინც თქვენ შეგიპყროთ.“ თქვა გავანმა. „ჩემი დიდება მხოლოდ და მხოლოდ მას
          ეკუთვნის.“ როცა შერულესმა სასახლეში შეაბიჯა, ქალბატონები და რაინდები
          უკვე იქ შეკრებილიყვნენ. ყველა მდიდრულად გამოწყობილიყო; ძველ, ღარიბულ
          ტანისამოსს კაცი თვალს ვერ მოჰკრავდა. კეთილშობილი მელჯანცის გარდა აქ
          მოსულიყვნენ სხვა რაინდებიც, რომელთაც პატიოსანი სიტყვა ჰქონდათ
          დადებული. ციხესიმაგრეში კი ლიპაუტი, მისი მეუღლე და ქალიშვილები
          უცდიდნენ სტუმრებს. როცა მოსულნი კიბეს აუყვნენ, ლიპაუტი თავისი მეფის
          შესაგებებლად გამოეშურა. ცოტა ხანში მთელ სასახლეში, სადაც ლიპაუტს მტერ-
          მოყვარე მიეწვია, დიდი ხალხმრავლობა შეიქნა. მელჯანცი გავანის გვერდით
          მიაბიჯებდა. „თუ ინებებთ, თქვენი ძველი მეგობარი გეამბორებათ, მისალმების
          ნიშნად. მე ჰერცოგინიას, ჩემს მეუღლეს ვგულისხმობ.“ უთხრა მეფეს
          ლიპაუტმა. მელჯანცმა მასპინძელს მიუგო: „ორი ქალბატონისგან სიამოვნებით
          მივიღებ მისასალმებელ ამბორს, ხოლო მესამეს მე არ ვურიგდები!“
          ჰერცოგინიასა და ობიეს ცრემლები გადმოსცვივდათ; ობილოტი კი გახარებული და
          კმაყოფილი იყო. ქალბატონებმა მელჯანცი, ორი სხვა ახალგაზრდა მეფე და
          ჰერცოგი მარანგლიეცი, მისალმების ნიშნად, გადაკოცნეს. გავანსაც იგივე
          პატივი ხვდა წილად. გავანმა მისი ქალბატონი ხელში აიტაცა და ეს მშვენიერი
          ბავშვი თოჯინასავით მიიკრა მკერდზე. შემდეგ მიუბრუნდა მელჯანცს და უთხრა:
          „მე თქვენგან ერთგულების აღთქმა უნდა მიმეღო, მაგრამ ამისგან
          გათავისუფლებთ. ეს აღთქმა დაუდეთ ქალბატონს, რომელიც ახლა მკლავზე მიზის
          და რომლის ხელთაცაა ჩემი ბედნიერება. თქვენი შემპყრობი ის გახლავთ.“ 169
          პარციფალი ვოლფგანგ ფონ ეშენბახი როცა მელჯანცი ახლოს მივიდა, გოგონამ
          ორივე ხელი მჭიდროდ შემოხვია გავანს. თუმცა, მრავალი რაინდის
          თანდასწრებით მორჩილების აღთქმა მეფისგან მაინც მიიღო. ამის შემდეგ მან
          თქვა: „დიდებულო მეფეო, როგორ მოხდა, რომ თქვენ ჩემს რაინდს დანებდით? ის
          ხომ ვაჭარია! ყოველ შემთხვევაში, ჩემი და ამას თავგამოდებით ამტკიცებს.“
          და მელჯანცს სთხოვა, რომ მის ხელთ არსებული აღთქმა მორჩილებისა მის დაზე,
          ობიეზე გადაეტანა: გაფიცებთ თქვენს რაინდულ პატიოსნებას, ცოლად
          მოიყვანეთ. და ისიც თქვენ თავის მბრძანებლად და მეუღლედ გაღიარებთ. ეს
          გარდაუვალია, ვერცერთი თქვენგანი წაუვა ამას!“ მისი ბავშვური პირით თავად
          უფალი ლაპარაკობდა, და ორივემ ჰქმნა ის, რაც მან მოითხოვა. აქ ქალბატონმა
          ტრფიალებამ თავისი ძალა და გულითადი ერთგულება გამოამჟღავნა: ორივეს
          ხელახლა გაუფურჩქნა ტრფობის სიხარული. ობიემ მელჯანცს მკლავზე ხელი
          მოხვია, ტირილით შეახო თავისი წითელი ტუჩები ორთაბრძოლაში მიღებულ მის
          ჭრილობას და თვალებიდან გადმომსკდარმა ცრემლმა მეფის მკლავი დაასველა.
          ვინ შეძლო, რომ ასე თამამად მოქცეულიყო უამრავი ადამიანის თვალწინ? ეს
          ბებერმა და მარად ახალგაზრდა სიყვარულმა ჰქმნა! ლიპაუტს გულის საწადელი
          აუხდა; ცხოვრებაში ასე ბედნიერად თავი არასდროს უგრძვნია. უფალმა მასზე
          წყალობა მოიღო, რადგან მისი ქალიშვილი ქვეყნის დედოფალი გახდა! თუ როგორი
          ქორწილი გადაიხადეს, იმან გიამბოთ, ვინც იქ დასაჩუქრდა. ქორწილის შემდეგ
          სტუმართაგან ვინ საით გასწია, შინისაკენ თუ მორიგი ბრძოლისკენ, ამის
          შესახებ მე ბევრი არაფერი ვიცი. მე მხოლოდ ის მიამბეს, რომ გავანი
          გამომშვიდობებია იმას, მარტოოდენ ვის გამოც მისულიყო სასახლეში.
          აქვითინებული ობილოტი შევედრებია, მეც თან წამიყვანეთო. გავანმა,
          რასაკვირველია, საყვარელ გოგონას ამ თხოვნაზე უარი უთხრა, ხოლო დედამისმა
          ძლივს მოწყვიტა ის გავანს. მოკლედ, ჩვენი რაინდი ყველას გამოეთხოვა.
          ლიპაუტმა, რომელიც მის მიმართ გულითადი სიყვარულით განმსჭვალულიყო, მას
          სამარადისო ერთგულება აღუთქვა. შერულესმა, მისმა ღირსეულმა მასპინძელმა
          კი იქამდე არ გაუშვა, სანამ მამაცი გმირი მთელი თავისი ამალით არ
          გააცილა. მეგზურები გააყოლა, რადგან ტყე ჰქონდა გასავლელი და შორეული
          მგზავრობისათვის საგზალიც საკმარისად გაატანა. ასე გამოემშვიდობა
          კეთილშობილი გმირი ყველას, ცხენს მოახტა და ფათერაკიანი თავგადასავლების
          შესაგებებლად გაქუსლა.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
