<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>document</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი VIII</h1>
      </div>
      <div class="paragraph">
        <p>
          ბეაროშეში შეკრებილ რაინდთაგან, ორივე ლაშქრის მეომართა შორის, გავანი
          უთუოდ უდიდეს დიდებას მოიპოვებდა, ქალაქის წინ წითელაბჯრიანი უცნობი
          რაინდი რომ არ გამოჩენილიყო, რომელმაც თავისი დიდების ალამი უფრო მაღლა
          ააფრიალა. თუმცა, დიდება და პატივი არც გავანს აკლდა; აწ კი
          კინგრიმურსელთან ორთაბრძოლის ჟამი მოწეულიყო. ბრძოლისთვის თავი რომ არ
          აერიდებინა, რომელშიც სრულებით უდანაშაულოდ აღმოჩნდა ჩათრეული, ვრცელი
          ტყე უნდა გაევლო. ამასთან მას მისი ცხენი, ყურმოკლე ინგლიარტიც
          დაკარგვოდა, არადა ასეთ ცხენზე ტაბრონიტელ მავრებსაც კი არ უჯირითიათ.
          ტყეში თანდათან გამონათდა. უღრან ტყეს ნათელი მდელოები ენაცვლებოდა,
          რომელთაგან ზოგი ისეთი ვიწრო იყო, რომ მასზე ერთი კარავიც ვერ
          გაიშლებოდა. როგორც იქნა, დასახლებულ ადგილსაც მიადგა. ეს ასკალუნი იყო.
          შემხვედრთ გამოკითხა გზა შანპანცუნისკენ. უამრავი მაღალი მთა და
          დაჭაობებული დაბლობი გადაიარა, ვიდრე დიდებული ქალაქი გადაეშალა თვალწინ!
          უცნობი მგზავრი მისკენ მიიჩქაროდა. ახლა კი ნება მიბოძეთ, სულისშემძვრელ
          მოვლენებზე გიამბოთ, რათა ჩემთან ერთად იგლოვოთ იმ დიდ საფრთხეზე,
          რომელიც გავანს დაემუქრა. ყველა ჩემი მსმენელმა - ჭკვიანმაც და უჭკუომაც
          - დაე, უთანაგრძნოს მას, თუ უნდა, რომ კეთილი თვალით შევხედო. აჰ,
          მიჯობს, გავჩუმდე! თუმცა, არა! მოდი, თვალი მივადევნოთ მის გზას, ვისაც
          მუდამ წყალობდა ბედი, აწ კი დიდ გასაჭირშია ჩავარდნილი. ქალაქი ისეთი
          დიდებულებით ბრწყინავდა, რომ ენეასს მისებრ დიდებულად კართაგენიც კი არ
          მოეჩვენებოდა, ის კართაგენი, სადაც დედოფალი დიდო მისი სიყვარულის გამო
          გარდაიცვალა. რამდენი სასახლე და ციხე-კოშკი იყო იქ? მას მხოლოდ აკრატონს
          თუ შევუდარებდით, რომელზედაც წარმართნი ირწმუნებიან, რომ ბაბილონის
          შემდეგ უდიდესი ქალაქია დედამიწის ზურგზეო. ირგვლივ ცადაწვდენილი
          გალავანი ეკრა, მათ შორის ზღვის მხრიდანაც, ასე რომ, ქალაქს თავდასხმისა
          თუ მტრის შემოსევისა არ უნდა შინებოდა. მის წინ კარგა ხნის სავალი
          დაბლობი გადაჭიმულიყო, რომელიც 171 პარციფალი ვოლფგანგ ფონ ეშენბახი
          ბატონმა გავანმა გადაჭრა. ამ დროს მას შემოხვდა მდიდრულად და კოხტად
          ჩაცმულ-დახურული, სულ მცირე, ხუთასი რაინდი, რომელთაგან ერთი
          განსაკუთრებით გამოირჩეოდა თავისი დიდებული გარეგნობით. როგორც ჩემს
          ამბავშია მოთხრობილი, ისინი შევარდენით წეროზე ნადირობდნენ, რომელიც
          თურმე გაფრენოდათ. მეფე ვერგულახტი არაბული ჯიშის წვივმაღალ ცხენზე
          ამხედრებულიყო; ისე უელავდა თვალები, რომ ღამეშიდაც დღესავით ანათებდა.
          მისი წინაპარები მაზადანიდან იყვნენ, რომელიც ფეიმურგანის მთასთან
          მდებარეობს; ასე რომ, მასში ფერიათა სისხლი ჩქეფდა. ვინც მეფის სხივმოსილ
          სახეს შეხედავდა, იფიქრებდა, ყვავილებით დახუნძლულმა მაისის დღემ
          შემომანათაო. როცა გავანმა ამ ბრწყინვალე გარეგნობის მქონე მეფეს თვალი
          შეავლო, ეგონა, კონვალუაში შემავალი მეორე პარციფალი ან გახმურეტი
          ვიხილეო, რის შესახებაც ამ თავგადასავალში უკვე მოგახსენეთ. ერთ ყანჩას
          დადევნებული შევარდენი შლამიან ჭაობში შეეტყუებინა. მეფემ მოინდომა
          შევარდენს დახმარებოდა და წყალში შევიდა, მაგრამ ფონი ვერ მონახა და ღრმა
          წყალში ჩავარდა. შევარდენი კი დაიხსნა, მაგრამ ცხენიცა და სამოსიც ამას
          შესწირა, რადგან ერთიცა და მეორეც ბაზიერების საკუთრება გახდა. კი
          მაგრამ, რატომ, რა უფლებით? დიახაც, ეს მათ სამართლიანად ეკუთვნოდათ და
          ჩვენ ამ უფლებას ვერ ჩამოვართმევთ. დაკარგული ცხენის სანაცვლოდ მეფეს
          სხვა მოჰგვარეს და ის სხვა სამოსითაც შემოსეს. რაც მას ჩამოერთვა, ის
          ბაზიერებს გადაეცათ. სწორედ ამ დროს ჩამოაგელვა ცხენი გავანმა და მათაც
          არ დააყოვნეს ის უფრო უკეთაც კი მიეღოთ, ვიდრე ბატონი ერეკი კარიდიოლში,
          როდესაც ის, ორთაბრძოლის შემდეგ, მისი ცხოვრების სიხარულთან, ქალბატონ
          ანიტესთან ერთად ართურს დაეძებდა. მანამდე კი აი, რა ხდებოდა: ბსტონ
          ერეკს ქონდრისკაცმა მილიკლიზირმა გვინევრას თვალწინ სახეზე მათრახი
          გაუტყლაშუნა და მთელი სახე დაულილავა, ხოლო ტულმაინში მორიგი დიდი
          ტურნირი გაიმართა მიმინოს გამო, რომლის დროსაც იდერსი, მეფე ნოიტსის
          სახელგანთქმული ვაჟი, იძულებული იყო, დანებებოდა, თუ სასიკვდილოდ თავი არ
          ემეტებოდა. მაგრამ, კმარა ამაზე საუბარი! თქვენ ის ისმინეთ, რაც ჩვენს
          ამბავში ხდება! დარწმუნებული ვარ, ისე პატივისცემითა და ზარზეიმით
          დახვედრა თქვენ არასდროს გრგებიათ წილად, გავანს რომ დახვდნენ, რაც მერე
          დიდებული მეფის, ლოტის ძეს ძალზე ძვირად დაუჯდა. თუ გნებავთ, ჩემს
          თხრობას, შემდგომი სევდიანი მოვლენების გამო, აქ შევწყვეტ. მაგრამ, არა!
          ნება მიბოძეთ, გიამბოთ, თუ როგორ შეიძლება დაიტანჯოს ნათელი არსება
          სხვათა სიბოროტის გამო. პირუთვნელად თუ აღგიწერთ, რისი გადატანაც მოუხდა
          მას, მერწმუნეთ, ჩემსავით დაგადარდიანებთ. 172 პარციფალი ვოლფგანგ ფონ
          ეშენბახი მეფე ვერგულახტმა უთხრა: „ბატონო, გთავაზობთ, რომ მარტომ
          გასწიოთ ქალაქისკენ და დამრთოთ ნება, აქ დავშორდეთ ერთმანეთს. მაგრამ თუ
          ჩემი თანხლება გწადიათ, მე მივატოვებ ნადირობას და გამოგყვებით.“
          კეთილშობილმა გავანმა მიუგო: „ბატონო, მოიქეცით ისე, როგორც სწორად
          მიგაჩნიათ. ჩემთვის თქვენი ორივე გადაწყვეტილება მისაღებია.“ ამის
          პასუხად ასკალუნის მეფემ უთხრა: „ბატონო, თქვენ წინ შანპფანცუნია. იქ
          ჩემი და ცხოვრობს; ასული, განსახიერება ქალური მშვენიერებისა. თუ
          გესიამოვნებათ, ჩემ დაბრუნებამდე ის გიმასპინძლებთ. და იფიქრებთ, რომ მე
          ძალზე ადრე დავბრუნდი, ვინაიდან ჩემი დის საზოგადოებაში დრო სწრაფად
          მიქრის და ნამდვილად არ გამიწყრებით იმის გამოც, მოსვლა თუ შემაგვიანდა.“
          „დიდ სიამოვნებას მომგვრის თქვენსა და თქვენი დის საზოგადოებაში ყოფნა.
          ამ დრომდე კეთილშობილ მანდილოსანთა მხრიდან განსაკუთრებულ ყურადღებას არ
          ვარ ნაჩვევი“, თქვა ამაყმა გავანმა. მეფემ ერთი რაინდი გაგზავნა ქალაქში,
          რათა ასულისთვის ეთქვა, რომ ისე ეზრუნა გავანზე და შეექცია, რომ მას არ
          მოეწყინა და ხანგრძლივი მოლოდინი წამის ერთ გაელვებად მოჩვენებოდა.
          გავანი დაჰყვა მეფის თხოვნას და ქალაქისკენ გასწია. თუ გნებავთ, აქ
          შევწყვეტ თხრობას და უსიამოვნო ეპიზოდებს გამოვტოვებ. თუმცა, არა! მაინც
          მინდა მოგიყვეთ მისი მძიმე განსაცდელის შესახებ. გზამ და ცხენმა გავანი
          სასახლის გარე მხარეს ერთ კარიბჭესთან მიიყვანეს. ხუროთმოძღვარი ჩემზე
          უკეთ აღწერდა ამ ნაგებობის სიდიადეს, რამეთუ მის წინაშე იყო ფართოდ
          გაშლილი ციხესიმაგრე, ყველაზე უშველებელი, რაც კი ქვეყნად მოიძიება.
          მაგრამ დავანებოთ თავი სასახლის ქება-დიდებას. მეფის დაზე მეტი გვაქვს
          სათქმელი, რომელიც ერთხელ უკვე ვახსენეთ. რადგან ახლახან საუბარი იყო
          შენობის სიდიადეზე, მინდა, ისიც აღგიწეროთ. მის სილამაზეზე უკვე კარგი
          აზრისა ხართ და მისი სათნო ბუნებაც ამის შეესატყვისებოდა.ზნითა და
          მშვენიერებით ის ჰაიტშტაინის მარკგრაფინიას ჰგავდა, არემარეს რომ
          აცისკროვნებდა, როცა თავისი ციხე-კოშკის ქონგურებიდან იმზირებოდა.
          მერწმუნეთ, ვინც მას ახლოს იცნობდა, ისეთ შვებას გრძნობდა მასთან,
          როგორსაც სხვაგან არსად. როცა კეთილშობილ ქალებზე გიამბობთ, მხოლოდ იმას
          მოგახსენებთ, რაც საკუთარი თვალით მინახავს, და თუ რომელიმე მანდილოსანს
          ვაქებ, ესე იგი ის ამის ღირსია. ჩემი მოთხრობა ერთგულ და კეთილგონიერ
          ქალბატონებზეა და არა ორგულებზე! ისინი თავიანთი სიყალბის გამო
          სასუფეველს ვერასდროს ეღირსებიან და სიკვდილის შემდგომ მათი სამშვინველი
          ჯოჯოხეთის ცეცხლში დაიწვება. გავანმა ეზოში შეაჭენა ცხენი და სასახლის
          წინ შეაყენა. იქ მივიდა, სადაც მოსასვენებლად მეფემ გაგზავნა, იმ მეფემ,
          რომელიც თავის სტუმარს უღირსად 173 პარციფალი ვოლფგანგ ფონ ეშენბახი
          მოეპყრო და სირცხვილი აჭამა. რაინდმა, რომელიც გავანს ახლდა, ის ერთ
          ოთახში შეიყვანა, დედოფალ ანტიკონიეს თავისი ბრწყინვალე სილამაზით რომ
          დაემშვენებინა. თუ ქალი პატიოსანია, დიდ სიმდიდრეს ფლობს, რადგან სიყალბე
          მისთვის უცხოა და მისი მოკრძალებული ბუნება საყოველთაო ქებას იმსახურებს.
          რა სამწუხაროა, რომ სიტყვის დიდოსტატი ბატონი ფონ ველდეკე ასე ნაადრევად
          გარდაიცვალა, რადგან ის ჩემზე უკეთ შეაქებდა ასეთ ქალბატონებს. როდესაც
          გავანი მივიდა, ასულს შიკრიკი ეახლა და მეფისგან შეტყობინება გადასცა.
          ამის შემდეგ დედოფალი გავანს მიუბრუნდა: „მომიახლოვდით, ბატონო! თავად
          მითხარით, რით შემიძლია გასიამოვნოთ. რასაც ისურვებთ თავშესაქცევად,
          ყველაფერი შეგისრულდებათ. არც მისასალმებელ ამბორზე დავიხევ უკან, რადგან
          თქვენი თავი ჩემმა ძმამ ჩამაბარა. როგორც ინებებთ, ისე მოვიქცევი.“
          გავანმა მიუგო ასულს, რომელიც თავაზიანად წამომდგარიყო ფეხზე:
          „ქალბატონო, თქვენი ბაგე იმდენად მიმზიდველია, რომ მისასალმებელ აბმორზე
          უარს ვერ ვიტყვი.“ მისი სავსე ტუჩები წითელი და მხურვალე იყო და როცა
          გავანმა მას თავისი ტუჩები შეახო, ვერ დავიფიცებ, რომ ეს მხოლოდ
          მისასალმებელი კოცნა იყო. კეთილშობილი სტუმარი თავაზიანი ქალწულის
          გვერდით ჩამოჯდა. მათ შორის გულახდილი საუბარი გაიბა. ორივე გაწაფული იყო
          საკარო ქცევის წესებში, ამიტომ იყო დიდი ხვეწნა-მუდარა და კეკლუცური უკან
          დახევა. ქალწულმა თქვა: „ბატონო, თუ ზრდილი მამაკაცი ბრძანდებით, იკმარეთ
          ის, რაც ჩემგან გებოძათ. მხოლოდ ჩემს ძმას უნდა უმადლოდეთ, რომ ისე
          გულისხმიერად გექცევით, როგორც ამფლისე ექცეოდა ბიძაჩემ გახმურეტს. ჩემი
          კეთილგანწყობა, ჩემი უარისდა მიუხედავად, საბოლოო ჯამში, მაინც გადაწონის
          თქვენსას. ბატონო, თქვენ ერთი ნახვისთანავე მომთხოვეთ სიყვარული, მე კი
          ისიც არ ვიცი, ვინ ბრძანდებით.“ კეთილშობილმა გავანმა მიუგო: „რაც
          ჩემთვის ცნობილია ჩემი წარმომავლობის შესახებ, ისაა, რომ მე ჩემი მამიდის
          ძმისწული გახლავართ. ხოლო თუ ნამდვილად გსურთ, შეისმინოთ ჩემი, ჩემი
          წარმომავლობა არ უნდა განაღვლებდეთ; ამ მხრივ, მე თქვენი ტოლი და სწორი
          ვარ.“ ერთმა ქალწულმა გამაგრილებელი სასმელი შემოიტანა და კვლავ გავიდა.
          სხვა სეფექალებიც, რომლებიც ოთახში ისხდნენ, წამოიშალნენ და ისე
          გაიკრიფნენ ოთახიდან, რომ თავიანთი მოვალეობები საერთოდ აღარ ადარდებდათ.
          გავანის თანმხლები რაინდიც გავიდა. როცა მარტონი დარჩნენ, გავანს აზრად
          მოუვიდა, ისე დააცხრომოდა ასულს, როგორც ახალგაზრდა არწივი აცხრება ხოლმე
          სირაქლემას, მასზე დიდ ფრინველს და მან ხელი მანტიის ქვეშ შეუცურა. მე
          მგონია, რომ მის 174 პარციფალი ვოლფგანგ ფონ ეშენბახი თეძოებს შეეხო და
          მას გაუსაძლისი ვნება მოეძალა. სასიყვარულო ლტოლვამ ისე იმძლავრა ასულზეც
          და რაინდზეც, რომ ცოტაც და მოხდებოდა ის, რაც უნდა მომხდარიყო, ავ თვალს
          ხელი რომ არ შეეშალა. ორივე ერთმანეთის ნდომითა და სურვილით იწვოდა,
          მაგრამ აი, რა მოხდა: უცებ ერთმა ჭაღარა რაინდმა კარი შემოხსნა და ვიდრე
          გავანი გონს მოვიდოდა, ხელი სტაცა იარაღს და დაიღრიალა: „უნამუსოვ! ნუთუ
          ის არ კმაროდა, ჩემი მბრძანებელი რომ მოკალი? და ახლა მისი ქალიშვილსაც
          გინდა ნამუსი ახადო?“ ამგვარ გამოწვევას ყველა მამაკაცი პასუხობს და ასე
          მოხდა ახლაც. გავანმა უთხრა ქალწულს: „ქალბატონო, აწ რა ვიღონოთ? ხელთ
          არაფერი გვაქვს, რითიც თავს დავიცავთ. ჩემი ხმალი მაინც მქონდეს ხელთ!“
          თქვა სათნო ქალწულმა: „წესიერი სამალავი უნდა მოვნახოთ! ჩემი ოთახის
          გვერდითა კოშკს შევაფაროთ თავი. ალბათ, ეს თუ გვიშველის.“ ამასობაში
          მოირბინეს რაინდებმა და ვაჭრებმა. ასული ხედავდა, რომ ქალაქიდან სასახლეს
          უამრავი ხალხი მოწყდომოდა. გავანთან ერთად ის სასწრაფოდ კოშკისკენ
          გაიქცა. მისი მეგობარი მძიმე განსაცდელის წინაშე იდგა; მიუხედავად ასულის
          მრავალგზის მოწოდებისა, უკან დაეხიათ, თავდამსხმელები ისე ხმამაღლა
          გაჰყვიროდნენ, რომ ამ ღრიანცელში მისი ხმა არავის ესმოდა. რამდენიმე
          ბრძოლას მოწყურებული პირი კოშკის კარს მიადგა, მაგრამ გავანმა მათი შეჭრა
          აღკვეთა. მან რაზა გამოაძრო კარიდან, ამ რაზით წყეულ თავდამსხმელთა გუნდს
          დაერია და მოიგერია. ამასობაში დედოფალი აქეთ-იქით აწყდებოდა, რათა
          კოშკში რამე მოეძიებინა, რისი მეშვეობითაც ამ გააფთრებული ბრბოსაგან თავს
          დაიცავდნენ. მაგრამ მან ჭადრაკის ფიგურებისა და დიდი, ოსტატურად
          დამუშავებული საჭადრაკო დაფის გარდა, ვერაფერი იპოვა, რაც გავანს
          თავდასაცავად გამოადგებოდა. გავანმა მას კედელზე ჩამოსაკიდებელ რკინის
          რგოლში ჩაავლო ხელი და ამ ოთხკუთხა ფარით გაცხარებით თამაშობდა ჭადრაკს
          მანამ, სანამ ის მთლიანად არ დაილეწა. ახლა ისმინეთ, რა ჩაიდინა
          კეთილშობილმა ქალბატონმა! მან ხელი დასტაცა ჭადრაკის მძიმე ფიგურებს,
          მეფე იყო ის თუ ეტლი, და მომხვდურებს დააყარა. ამბობენ, რომ ყველა, ვისაც
          კი ეს ფიგურები მოხვდა, გაუნძრევლად ძირს გაიშხლართაო. ძლევამოსილი
          დედოფალი ნამდვილი რაინდივით იბრძოდა გავანის მხარდამხარ. ყველიერის
          დღესასწაულზე დოლშტაინელი მედუქნე ქალები ამაზე უკეთ არ ჩხუბობენ.
          თუმცაღა ისინი ამას გასართობად სჩადიან და არა გასაჭირის გამო. შესაძლოა
          მავანმა ქალბატონმა განაცხადოს, ეს რამდენად შეშვენის ქალის მოკრძალებულ
          ბუნებასო. მაგრამ ქალს, რომელსაც რაინდის აბჯარი აუსხამს, საერთოდ
          ავიწყდება, ეს შვენის მას თუ არა. ეს ის გამონაკლისია, როდესაც ქალი
          ერთგულების გამო ისხამს იარაღს. ანტიკონიეს 175 პარციფალი ვოლფგანგ ფონ
          ეშენბახი შანპფანცუმში მკაცრი გამოცდა მოუწყვეს, მისი ღირსება შელახეს,
          ასე რომ, ბრძოლისას ის ცხარე ცრემლს ღვრიდა. მაგრამ მან ისიც ცხადჰყო,
          რომ ჭეშმარიტი გრძნობა ნებისმიერ გამოცდას უძლებს. ამასობაში გავანი
          რაღას იქმდა? ყოველი სულის მოთქმისას ის აღტაცებით შეჰყურებდა ქალიშვილს:
          უმზერდა მის ბაგეს, თვალებს, ცხვირს. ისეთი მოქნილი იყო, რომ მასზე
          მარდად შამფურზე წამოცმული ბოცვერიც ვერ დაბზრიალდებოდა. მისი ტანის
          ხვეულები კაცს ტრფობის ჟინს აღუძრავდა. მისებრ ტანწერწეტა ჭიამჭველასაც
          კი არ იქნებოდა. გავანს მამრული სიფიცხე და შემართება ემატებოდა, როცა
          ხედავდა&lt; თუ როგორ ედგა მხარში ამ ძნელბედობის ჟამს. ერთადერთი რამ,
          რასაც მისი გაჩერება შეეძლო, სიკვდილი იყო, სხვა ყველაფერი ამაო
          იქნებოდა. როცა კი ქალწულს შეავლებდა თვალს, აღარაფერს დაგიდევდათ და
          მტერს მუსრს ავლებდა. ამ დროს მეფე ვერგულახტიც მოვიდა და ნახა, თუ როგორ
          უტევდა მებრძოლთა რაზმი გავანს. ტყუილს ვერ ვიტყვი და მის საქციელს ვერ
          შევალამაზებ, როგორც მან თავისი კეთილშობილი, სანაქებო სტუმარი დაამცირა.
          ისეთი მხრიდან წარმოაჩინა თავი, რომ ისღა დამრჩენია განდინს, ანჟუს მეფეს
          ვუთანაგრძნო, რომ მისმა დამ, კეთილშობილმა, სათნო ქალბატონმა ასეთი
          უხასიათო შვილი მოავლინა ამქვეყნად, ვინაიდან მან თავისიანთა ამ
          აღვირახსნილ ქმედებას კიდევ უფრო შეუნთო ცეცხლი. ძალაგამოლეული გავანი
          იმასაც მოესწრო, რომ მეფემ თავად აისხა აბჯარი და საბრძოლო არენაზე
          გამოცხადდა. სულაც არ იყო გავანისთვის სამარცხვინო, რომ მას მოუწია
          კოშკში შეკეტილიყო. და შეხეთ, მოვიდა ის რაინდიც, რომელმაც მას ართურთან
          ორთაბრძოლის პირობა დაადებინა. ლანდგრაფმა კინგრიმურსელმა თმა გაიგლიჯა
          და ხელების მტვრევას მოჰყვა, როცა გავანი ამ შავ დღეში იხილა. მან გავანს
          ხომ პატიოსანი სიტყვა მისცა, რომ ხელს არავინ დააკარებდა, სანამ ის და
          მისი მეტოქე ორთაბრძოლაში ერთმანეთს არ შეებმებოდნენ. მან კოშკს მიმდგარი
          ხალხი გაყარა, მეფის ბრძანებისამებრ კოშკის დანგრევა რომ დაეპირებინა.
          შემდეგ კინგრიმურსელმა გავანს გასძახა: „შემომიშვი კოშკში, გმირო რაინდო!
          ამ ძნელბედობის ჟამს მხარში ამოგიდგები და შენს ჭირს გავიზიარებ! და
          ვიდრე მეფე შენ მოგკლავს, მან ჯერ მე უნდა მომიღოს ბოლო!“ გავანი
          მშვიდობას დაპირდა და თვალის დახამხამებაში ლანდგრაფი გავანთან გაჩნდა.
          მეალყეთა ბრბო დაიბნა. ბოლოს და ბოლოს, კინგრიმურსელი ლანდგრაფი გახლდათ
          და მასთან ბრძოლა საჭოჭმანო საქმე იყო. მათი ეს ყოყმანი ხელს აძლევდა
          გავანს. მან დრო იხელთა და კინგრიმუსელთან ერთად გარეთ, მინდორში გაიჭრა.
          ეს ერთობ გაბედული ნაბიჯი იყო მათი მხრიდან. მეფე კი თავის ხალსხს
          აგულიანებდა: „კიდევ რამდენ ხანს უნდა ველოლიავოთ ამ ადამიანებს?
          მართალია, ის მამაჩემის 176 პარციფალი ვოლფგანგ ფონ ეშენბახი ძმისწულია,
          მაგრამ იმ კაცის გადარჩენა განუზრახავს, რომელმაც დიდი შეურაცხყოფა
          მომაყენა. სიმამაცე რომ არ ღალატობდეს, წესით, შური უნდა ეძია!“ მრავალი
          მეომარი კინგრიმურსელის ერთგული იყო და მათ ამოარჩიეს ერთი შუამავალი,
          რომელსაც მეფისთვის შემდეგი რამ უნდა ეთქვა: „მეფეო, ნება მიბოძეთ
          მოგახსენოთ, რომ ლანდგრაფის წინააღმდეგ ხელს არავინ აღმართავს. ღვთის
          გულისათვის, თქვენც ასე მოიქეცით, თუ გსურთ, რომ არ გაიკიცხოთ! თქვენს
          სტუმარს თუ მოკლავთ, მთელ ქვეყანაზე სახელი გაგიტყდებათ და სამუდამო
          სირცხვილი დაგაწვებათ ტვირთად. გარდა ამისა, ის კაცი, რომელიც სტუმარს
          მხარს უჭერს, თქვენი სისხლით ნათესავია. შეჩერდით, თორემ ისიც მტრად
          გექცევათ! ბრძანეთ, რომ ამ დღესა და მომდევნო ღამეს ბრძოლა შეწყდეს.
          რასაც გადაწყვეტთ - დიდების მომტანი იქნება ის, თუ სირცხვილის - თქვენს
          ხელთაა და ნებისმიერ დროს შეგიძლიათ აღასრულოთ. შეხედეთ, ჩემი უზადო
          მბრძანებელი ანტიკონიეც ცრემლს ღვრის და მის გვერდით დგას! თქვენ ერთმა
          დედამ გატარათ მკერდქვეშ! თუ ესეც არ მოგილბობთ გულს, იმაზე მაინც
          დაფიქრდით, რომ ისე უნდა მოიქცეთ, როგორც თქვენს კეთილშობილებას
          შეეფერება. რამეთუ ასულთან ის ხომ თავად მიაგზავნეთ და სხვა თუ არაფერი,
          თქვენი დის გამო მაინც ხელშეუხებელი უნდა იყოს.“ მართლაც, მეფემ ბრძოლის
          შეჩერება ბრძანა, ვიდრე კარგად არ მოიფიქრებდა, თუ როგორ უნდა ეძია შური
          მამამისის გამო. არადა, ბატონი გავანი უდანაშაულო იყო. ამ საქმეში ბრალი
          სხვას მიუძღვოდა, კერძოდ კი მედიდურ ეხკუნატს. მან ვერგულახტის მამას
          შუბით შეუნგრია მკერდი, როცა მას ჯიფრაიტი, იდიოლსის ძე და გავანი
          შეეპყრო და მათ ბარბიგიოლში გაგზავნას აპირებდა. ასე რომ, მთელი ეს
          უბედურება ეხკუნატის კისერზე იყო. როცა დროებითი ზავი გამოცხადდა,
          საბრძოლველად შეკრებილი ხალხი დაიშალა და ბევრი მათგანი შინ წავიდა.
          ანტიკონიემ გულში ჩაიკრა თავისი ბიძაშვილი კინგრიმურსელი და კოცნით
          აავსო, გავანის გადარჩენისა და იმის გამო, რომ მან ვერაგული საქმის
          აღსრულებას ხელი შეუშალა. „შენ ბიძაჩემის სასიქადულო შვილი ხარ!
          გაიძახოდა ის „რადგან სხვისი გულისთვის უსამართლო საქციელი არ ჩაიდინე!“
          თუ გნებავთ, ახლა განგიმარტავთ, თუ რატომ ვთქვი ამასწინ, რომ მავანის
          პატიოსნებას ჩრდილი მიადგა მეთქი. დასაგმობია ის თავდასხმა, რომელიც
          ვერგულახტმა მოაწყო შანპფანცენში! ჭეშმარიტად, ეს მას და მის
          გვარიშვილობას არ ეკადრებოდა! მან ახალგაზრდა, ღირსეული რაინდი
          შეარცხვინა და თავისი და განარისხა, ამიტომ საბოდიშოდ გაიხადა საქმე.
          კეთილშობილმა ქალწულმა წყრომით უთხრა: „ბატონო ვერგულახტ, ღმერთს კაცად
          რომ გავეჩინე და რაინდივით ხმალი რომ მეპყრას ხელთ, მაშინ კი
          დაგიკარგავდით ბრძოლის ხალისს! 177 პარციფალი ვოლფგანგ ფონ ეშენბახი
          თუმცაღა, მხოლოდ ერთი დაუცველი ქალწული ვარ, ფარად ჩემი პატიოსნება
          გამაჩნია! თუ ნებას მომცემთ, აღგიწერთ მის გერბს: ურყევი პატიოსნება და
          კეთილზნეობა! ამ ფარით დავიცავი მე რაინდი, რომელიც სახლში
          გამომიგზავნეთ. მე სხვა თავდასაცავი საშუალება არ გამაჩნია. აწ სხვა
          აზრზეც რომ ბრძანდებოდეთ, გეტყვით, რომ მე ცუდი დღე დამაწიეთ, რადგან
          ჩემს ქალურ ღირსებას შეეხეთ. საყოველთაოდ ცნობილია, რომ გაცხარებული
          თავდამსხმელიც კი ბრძოლაზე უარს აცხადებს, როცა მისგან დევნილს ქალი
          უწევს მფარველობას, თუ არადა, მას კეთილშობილი და ზრდილობიანი ქცევისა
          არაფერი გაეგება. ბატონო ვერგულახტ, ის, რომ თქვენი სტუმარი სიკვდილს
          ჩემი მფარველობის წყალობით გაექცა, თქვენს სახელს მიწასთან ასწორებს.“
          ახლა სიტყვა კინგრიმურსელმა აიღო: „მბრძანებელო, მე თქვენი იმედით
          აღვუთქვი ხელშეუხებლობა ბატონ გავანს პლიმიციოლის ველზე და ის თქვენს
          სამეფოში გამოცხადებაზე შევიპირე. თქვენი პატიოსანი სიტყვა დავუდე
          თავდებად, რომ თუ გაბედავდა და გეწვეოდათ, მას თქვენთან პაექრობამდე,
          არავინ შეებრძოლებოდა. თქვენ კი, მბრძანებელო, ჩემს პატიოსნებას ჩრდილი
          მიაყენეთ: მთელი ჩვენი მოდგმაა ამის მოწმე. თქვენი საქციელი დასაძრახია.
          როცა ასე წინდაუხედავად ექცევით თავადებს, აღარც ისინი დაემორჩილებიან
          თქვენს ძალაუფლებას! თუ ზნეკეთილობაზე თავს დებთ, მოიქეცით ისე, როგორც
          თქვენს გვარიშვილობას ეკადრება. არაკანონიერი კავშირის ნიადაგზეც რომ
          გენათესავებოდეთ, ასე მაინც არ უნდა მომპყრობოდით, ვინაიდან მე რაინდი
          ვარ და ჩემს სახელსა და ღირსებას მუდამ დავიცავ, ვიდრე პირში სული
          მიდგას, რათა სიკვდილს პირნათლად შევეგებო. ეს საქმე მე უფლისთვის
          მიმინდია და ცხონებასაც მისგან მოველი. მაგრამ, როცა გაცხადდება, რომ
          ართურის დისწული ჩემი თავდებობით ჩამოვიდა შანპფანცუნში და როცა ფრანგები
          და ბრეტონელები, პროვანსელები და ბურგუნდიელები, გალიციელები და
          პორტუგალები შეიტყობენ გავანის გასაჭირის შესახებ, ყველას თვალში სახელი
          გამიტყდება. ის სახიფათო ბრძოლა, რომლის გადატანაც მას აქ მოუხდა, მე
          დიდებას კი არა ოდენ სირცხვილს მომიტანს. ცხოვრების ხალისს დამიკარგავს
          და პატიოსანი კაცის სახელს მომისპობს.“ ამის შემდეგ წამოდგა ლიდამუსი,
          მეფის ვასალი. მისთვის ეს სახელი კიოტს შეურქმევია და „მომღერალი“
          პირადად მას უწოდებია. ის სიმღერისა და თხზვის დიდოსტატი იყო და მისი
          ქმნილებანი დღემდე ბევრ ადამიანს ახარებს. კიოტი პროვანსელი გახლდათ. მან
          ჰპოვა არაბულად დაწერილი ამბავი პარციფალზე და ფრანგულ ენაზე გადაიტანა;
          მე კი მსურს, ჩემი შეძლების კვალად, ეს ამბავი გერმანულად გიამბოთ. 178
          პარციფალი ვოლფგანგ ფონ ეშენბახი მოკლედ, თავადმა ლიდამუსმა ბრძანა: „რა
          ესაქმება ამ ციხესიმაგრეში იმას, ვინც ჩემს ბრძანებელს მამა მოუკლა და,
          პასუხისგების ნაცვლად, აქ შემოჭრით კიდევ სირცხვილი აჭამა? თუ ჩემი
          მბრძანებელი ნამდვილად კეთილშობილი მოდგმისაა, თავადვე იძიებს შურს და
          ბოლოს მოუღებს მას, აწ და აქვე! სიკვდილი სიკვდილისა წილ!“ ხომ ხედავთ,
          რაც ხდებოდა გავანის თავს. ახლაღა გამოჩნდა, რამხელა საფრთხე
          დამუქრებოდა. კინგრიმურსელმა თქვა: ვინც ასე თავგამოდებით იმუქრება,
          ბრძოლაც არ უნდა დაახანოს! შუაგულ ომშიც უნდა გადაეშვას და ორთაბრძოლასაც
          არ უნდა შეუშინდეს. ბატონო ლიდამუს, მოვალე ვარ, რომ ეს ბატონი თქვენგან
          დავიცვა. რაც არ უნდა დაეშავებინა მას თქვენთვის, თქვენდა თავად
          შურისძიებას ვერ გაუბედავდით! ბევრის უფლებას აძლევთ თქვენს თავს! როგორ
          გერწმუნოთ, როცა ბრძოლაში წინა ხაზზე არასდროს გვინახიხართ. იმდენად
          გძულთ ბრძოლა, რომ პირველი გამორბიხართ ბრძოლის ველიდან! მეტსაც გეტყვით:
          როცა მტერი გვესხმის თავს, დიაცივით აგიტანთ ხოლმე შიში და კურდღელივით
          ცახცახებთ. შეეშვით მეფისთვის ჭკუის დარიგებას, ისედაც მორყევია თავზე
          გვირგვინი! გავანთან, ამ უშიშარ გმირთან შებრძოლებას მე ვაპირებდი.
          გადაწყვეტილი მქონდა, ორთაბრძოლაში გამომეწვია, ჩემი მბრძანებელი რომ არ
          ჩარეულიყო. მაგრამ მან შესცოდა და ძალიან გამაბრაზა. მისგან ამას არ
          ველოდი! ბატონო გავან, შემომფიცეთ, რომ დღეიდან ერთი წლის განმავლობაში
          შემებრძოლებით, თუკი ამ ვითარებიდან გამოსავალს ვიპოვით და ჩემი
          მბრძანებელი სიცოცხლეს არ მოგისწრაფებთ. აი, მაშინ კი შეგებრძოლებით! მე
          თქვენ პლიმიციოლში გამოგიწვიეთ, ბრძოლა კი ბარბიგიოლში გაიმართება, მეფე
          მელჯანცის თვალწინ. იმ დღემდე, ვიდრე საბრძოლო არენაზე თქვენ პირისპირ
          წარვდგები, მეც არანაკლები საფრთხის გადალახვა მომიწევს, მაგრამ ჭეშმარიტ
          საფრთხეს მხოლოდ თქვენი ძლიერი ხელი დამანახვებს.“ გულადმა გავანმა
          თხოვნა შეუსრულა და მტკიცე პირობაც მისცა. ახლა კვლავ ბატონმა ლიდამუსმა
          აიღო სიტყვა და მსმენელთა ყურთასმენის წინაშე სიტყვათა კორიანტელი
          გადმოაფრქვია, თავი რომ ემართლებინა: მე ბრძოლაში ჩავერთვები თუ, ჩემდა
          საუბედუროდ, ბრძოლის ველიდან გავიქცევი, სიმხდალეს გამოვიჩენ თუ
          გმირობას, თქვენ ეს, ბატონო ლანდგრაფო, მხოლოდ ბრძოლის შემდეგ შეგიძლიათ
          განსაჯოთ - ან შემაქოთ ანდა გამკიცხოთ. და თქვენი გული რომც ვერ მოვიგო,
          ჩემს თავმოყვარეობას მაინც არ შეველევი.“ და ძლევამოსილმა ლიდამუსმა
          განაგრძო: „თუ თქვენ მეფე ტურნუსივით გსურთ, მოიქცეთ, ნება მიბოძეთ,
          ბატონი ტრანცეს როლი გავითამაშო, რომელმაც ტურნუსის სიტყვებიდან ვერაფერი
          შეისმინა. ასე რომ, დამტუქსეთ, თუ ჩემში დასატუქსს ჰპოვებთ, მაგრამ
          ზედმეტი 179 პარციფალი ვოლფგანგ ფონ ეშენბახი ნუ მოგივათ, რამეთუ თქვენ
          დიდგვაროვანთა შორის ყველაზე პატივსაცემი და წარჩინებული თავადი
          ბრძანდებით, მაგრამ მეც ადგილ-მამულის ბატონ-პატრონი და მბრძანებელი
          გახლავართ. ესპანური გალიციიდან პონტევედრამდე უამრავ ციხესიმაგრეს
          ვფლობ. იქ თქვენცა და ნებისმიერი ბრეტონელიც ვერაფერს დამაკლებთ, ერთ
          მამალსაც ვერ გამტაცებთ. თქვენ ერთი ბრეტონელი ბრძოლაში გამოიწვიეთ და ის
          მოვიდა. მაშ, იძიეთ შური თქვენი მბრძანებლისა და სისხლით ნათესავისათვის,
          ნაცვლად ჩემი შერცხვენისა. მე კი ნუ ამიკლებთ საყვედურებით, პასუხი
          აგებინეთ იმას, ვინც თქვენი ბატონი და ნათესავი მოკლა! მე მისთვის ცუდი
          არაფერი მიკარდებია. იმედია, ამაზე ცილს არავინ მწამებს. ბიძათქვენის
          სიკვდილმა მეც ძალზე დამამწუხრა. აწ მისი გვირგვინოსანი ძეა ჩემი
          მბრძანებელი. დედამისი დედოფალი ფლურდამურსი იყო, მამა - კინგრიზინი,
          ხოლო პაპა - მეფე განდინი. აქედან გამომდინარე და როგორც თავადაც
          მოგეხსენებათ, ის გახმურეტისა და გალოესის ბიძაშვილია. და მე მსურს, მას
          ვემსახურო ერთგულად. მისი ხელით უნდა გადმომეცეს სამემკვიდრეო მამული.
          ვისაც ბრძოლა სურს, დაე, იბრძოლოს. მე, მართალია, დიდად არ მიტაცებს ომი
          და ბრძოლა, მაგრამ საბრძოლო საქმეთა ყურის გდება მსიამოვნებს. ვისაც სურს
          ტურფა ასულებს მოაწონოს თავი, ის საბრძოლო დიდებას უნდა ელტვოდეს. მე კი,
          ჩემდა თავად, სხვისი გულისთვის საკუთარი სიცოცხლის ტყუილუბრალოდ
          საფრთხეში ჩაგდება არ მხიბლავს. რატომ უნდა ვიყო უცილობლად მეორე
          ვოლფჰარტი? მე ფართო ნაპრალი მმიჯნავს ომისა და ბრძოლებისაგან და არც
          საბრძოლო ჟინს შევუპყრივარ. გაუგებრადაც რომ გეჩვენოთ, მე უფრო რუმოლტს
          ვგავარ, რომელმაც მეფე გუნტნერს, ვიდრე ის ვორმსიდან ჰუნებთან
          საბრძოლველად გასწევდა, ურჩია, რომ ჯობდა გოგორა პური თხელ ნაჭრებად
          დაეჭრა და ორივე მხრიდან ზეთში გაეხუხა.“ გულადმა ლანდგრაფმა მიუგო:
          „თქვენ გჩვევიათ ამგვარი საუბარი. თქვენი რჩევა ისეთივე ღირებულია
          ჩემთვის, როგორც მზარეულის დარიგება გულადი ნიბელუნგებისთვის. გსურთ,
          თქვენ რჩევას დავყვე, მაგრამ ნიბელუნგებმა უდარდელად გასწიეს ჰუნების
          ქვეყნისკენ, ზიგფრიდის მკვლელობისთვის შურის საძიებლდ. მე მიჯობს მათ
          მაგალითს მივბაძო. ან გავანის ხელით დავიღუპები, ანდა ის იწვნევს
          შურისგების საშინელებას.“ „მე ეს ხელს მაძლევს“ თქვა ლიდამუსმა. „ბიძამის
          ართურის მთელ ქონებას და ინდოელ მეფეთა საგანძურს რომც შემპირდეს ვინმე,
          მასზე ნამდვილად უარს ვიტყოდი და ბრძოლაში არ ჩავებმებოდი. დიდება
          თქვენდა! მე სიგრამორსი არ ვარ, რომელიც უნდა გაგეკოჭა, რომ ბრძოლაში
          თავი არ აეწყვიტა. მეფის კეთილგანწყობა მე სხვა სახით დავიმსახურე.
          ზიბეხეს ხელში ხმალი არასდროს სჭერია და მუდამ მათთან ჰპოვებდი, ვინც
          ამას გაურბოდა, მაგრამ მისი ერთგულების გამო მეფის 180 პარციფალი
          ვოლფგანგ ფონ ეშენბახი წყალობა არ მოჰკლებია. მეფე ერმანლიხი ძვირფასი
          საჩუქრებით ანებივრებდა და დიდ მამულებსაც გადასცემდა განსაკარგავად, ისე
          რომ ხმლით ერთი მუზარადიც კი არ დაუჩეჩქვავს. ჩემთვის, ბატონო
          კინგრიმურსელ, თქვენი ერთი განაკაწრიც საკმარისი იქნება. ესაა ჩემი
          მტკიცე პირობა!“ მათ საუბარში მეფე ვერულახტმა ჩაურთო სიტყვა: „მორჩით,
          ბოლოს და ბოლოს, ამ პაექრობას! თავი მომაბეზრეთ და ამიტომ მომწყდით
          თავიდან! ჩემ გასაგონად ყბედობთ გაუთავებლად! ეს არც თქვენ გეკარდებათ და
          არც მე შემეფერება!“ ეს ყველაფერი სასახლეში ხდებოდა, სადაც მეფის დაც
          მოსულიყო, ბატონი გავანისა და ბევრი წარჩინებული ადამიანის თანხლებით.
          მეფემ თავის დას მიმართა: „წაიყვანე შენი სტუმარი და ლანდგრაფი შენს
          ოთახში. თუ ჩემთვის სიკეთე გინდა, მაცალე, რჩევა მივიღო, რა იქნება ამ
          ვითარებიდან საუკეთესო გამოსავალი.“ მან მიუგო: „ამასთანავე, არ
          დაგავიწყდეს, რომ აწ ჩემი შენდამი ნდობა სასწორზეა შეგდებული!“ მეფე
          კვლავ მრჩევლებთან გაეშურა. დედოფალი კი თავისი ბიძაშვილისა და სტუმრის
          გარემოცვაში დარჩა. მისი მესამე თანმხლები ის საზრუნავი იყო, ტვირთად რომ
          აწვა. დედოფალმა მორიდებით ჩაავლო ხელი გავანს და თავისი ოთახისკენ
          გაუძღვა. მან უთხრა: „თქვენ აქ რამე რომ მოგსვლოდათ, მთელ ქვეყნიერებას
          გლოვა მოიცავდა.“ დედოფალთან ხელჩაჭიდებული მიაბიჯებდა მეფე ლოტის ძე,
          ერთობ გახარებული და ნასიამოვნები. როცა დედოფალი ორ რაინდთან ერთად
          ოთახში შევიდა, ყველა დაითხოვა რამდენიმე მშვენიერი ქალწულის გარდა.
          დედოფალი გავანს დიდი გულისხმიერებითა და მზრუნველობით ეპყრობოდა და ამ
          საქმეში ლანდგრაფს არ რევდა. სათნო ქალწული ცდილობდა, გავანს რაც
          შეიძლება კარგად ეგრძნო თავი. დედოფლის ოთახში გავანმა და კინგრიმურსელმა
          შებინდებამდე დაჰყვეს. ღამე რომ მოახლოვდა, ვახშმის დროც დადგა.
          ტანკენარმა ასულებმა საჭმელ-სასმელი შემოიტანეს: თუთის ღვინო, ყურძნისა
          და ფესვების ღვინო, ნუგბარი კერძები: შემწვარ-მოხრაკული ხოხბისა და შვლის
          ხორცი, ნაირნაირი თევზეული, ხორბლის ფაფუკი პური. გადატანილი საფრთხის
          შემდეგ გავანი და კინგრიმურსელი მოეშვნენ და გახალისდნენ, ამ სერობას
          სხვებიც შეუერთდნენ. ანტიკონიე თავისი ხელით უჭრიდა მათ კერძებს, თუმც,
          ორივე თავაზიანად ეურჩებოდა. აქვე იყვნენ მუხლმოყრილი მერიქიფენიც,
          მაგრამ წვივსაკრავთა დახევა არავის ადარდებდა, რადგან სრულებით ნორჩი
          ქალწულები იყვნენ, ყმაწვილქალობაში ახლაღა 181 პარციფალი ვოლფგანგ ფონ
          ეშენბახი ფეხშედგმული. მე არც მაკვირვებს და საწინაარმდეგოც არაფერი
          მაქვს, თუ ისინი, შევარდნის ბარტყებივით, პირველ ბუმბულს გამოიცვლიდნენ.
          აწ ისმინეთ, თუ რა გადაწყვიტა ქვეყნის მეფემ მრჩეველთა საბჭოზე, ყველა
          რჩევის შეჯერებით. იქ შეკრებილიყვნენ ბრძენკაცები და ყველამ თავისი აზრი
          გამოთქვა და ეს მოსაზრებები სხვადასხვა მხრიდან აიწონ-დაიწონა. ბოლოს
          სიტყვა მეფემ აიღო და თქვა: „როცა ერთხელ თავგადასავალთა საძიებლად
          ლეხტამრისის ტყეში გავწიე, ბრძოლის გადახდა მომიწია. იქ შემხვდა რაინდი,
          რომლის გმირული შემართება ჩემსას აღემატებოდა. მან ცხენიდან გადმომაგდო
          და ფიცი დამადებინა, გრაალის მოპოვებაში დავხმარებოდი. სიცოცხლის ფასადაც
          რომ დამიჯდეს, ის პირობა უნდა შევასრულო, რომელიც მან ბრძოლაში მოგების
          შედეგად დამადებინა. მე ამ საქმესთან დაკავშირებით ძალზე მესაჭიროება
          თქვენი რჩევა. როგორც მოგახსენეთ, მე ჩემს პატიოსან სიტყვას მხოლოდ
          სიკვდილი თუ გამატეხვინებს. ამ დიდებულმა და მამაცმა გმირმა მე კიდევ
          სხვა ვალდებულებაც დამაკისრა: თუკი ერთი წლის განმავლობაში გრაალის
          პოვნას ვერ მოვახერხებ, ერთ ქალბატონს უნდა ვეწვიო, რომელიც პელრაპაირეს
          გვირგვინს ატარებს და ტამპენტაირის ქალიშვილია. მას უნდა აღვუთქვა
          მორჩილება; თან დამაბარა, რომ მისთვის გადამეცა, რომ გაახარებდა, თუკი
          გაიხსენებდა მას, რამეთუ მან ერთხელ ის მეფე კლამიდესაგან გაათავისუფლა.“
          ამის შემდეგ სიტყვა კვლავ ლიდამუსმა აიღო: „თუ ეს ბატონები ნებას
          დამრთავენ, მე დავიწყებ. შემდეგ კი რჩევა მათ მოგახსენონ. პირობა,
          რომელიც თქვენ იმ რაინდს დაუდეთ, გავანს გადაულოცეთ, რადგან მახეში
          გაბმული ფრინველივით, ის თქვენს ხელთაა. უბრძანეთ, საბჭოს წინაშე ფიცი
          დადოს, რომ გრაალს მოიპოვებს. ამის მერე მშვიდობიანად გაუშვით აქედან
          გრაალის საძებნელად. თუკი ის აქ, ამ ციხესიმაგრეში სიკვდილს ჰპოვებს, ეს
          თქვენ დაგაზარალებთ. მიუტევეთ მას დანაშაული და ამით თქვენი დის
          კეთილგანწყობასა და სიყვარულსაც დაიბრუნებთ. გავანს აქ ისედაც მრავალი
          ჭირი გადახდა და ახლა უმჯობესია სამკვდრო-სასიცოცხლო თავგადასავალში
          გაჰყოს თავი. ზღვით გარემოცულ არცერთ ქვეყანაში აღმართულა ისეთი დიდებული
          ციხესიმაგრე, როგორიც მუნსალვეშეა. იქამდე გზა ცხარე ბრძოლებით უნდა
          გაიკაფო. აცალეთ, ამაღამ მოისვენოს და ხვალ დილით გააცანით საბჭოს
          გადაწყვეტილება.“ დანარჩენმა მრჩევლებმაც დაადასტურეს ეს სიტყვა და
          ბატონმა გავანმა ასე შეინარჩუნა სიცოცხლე შანპფანცუნში. ნათქვამია, რომ
          ამ უდრეკმა გმირმა ღამით შესანიშნავად მოისვენა. დილის წირვის შემდეგ
          ხალხი და წარჩინებულნი სასახლისკენ გაემართნენ. მეფე თავისი მრჩევლების
          სიტყვას დაჰყვა: მან იხმო გავანი, რათა მისთვის ზემოხსენებული 182
          პარციფალი ვოლფგანგ ფონ ეშენბახი პირობა ჩამოერთმია. ერთი შეხედეთ,
          მშვენიერ ანტიკონიეს ხელი ჩაუვლია გავანისთვის და მისი ბიძაშვილისა და
          მეფის ამალის უამრავი წევრის თანხლებით, მეფისკენ მიუძღვება. ქალიშვილს
          თავზე გვირგვინად ყვავილწნული ედგა, მაგრამ მის წითლად ელვარე ბაგეს
          ყვავილების ფერი დაეჩრდილა. ამ ყვავილებს შორის ერთიც არ ერია, რომელიც
          მის ტუჩებს სიწითლეში გაეჯიბრებოდა. ამ ტუჩებზე დაწაფება ნებისმიერ
          რაინდს შეაგულიანებდა, მეტოქისთვის შუბთა მთელი ტყე რომ შეელეწა. ჩვენ,
          დიახაც, სრული საფუძველი გვაქვს, ამ ტურფა, ზნეკეთილსა და უზადო
          ანტიკონიეს უშურველად შევასხათ ხოტბა. მისი საქციელი არასდროს იძლეოდა
          საბაბს ჭორაობისთვის და ვინც მის კეთილშობილ ბუნებას იცნობდა, უცილობლად
          დაიცავდა ბოროტი ენებისაგან. მისი ერთგულება შევარდნის მახვილი თვალივით
          ანკარა და გამჭვირვალე იყო და გუნდრუკის საოცარ სურნელს აფრქვევდა. მისი
          სათნოებისა და ზნეკეთილი ბუნების წარმოსაჩენად, ამ მომხიბლავმა,
          კეთილგონიერმა მზეთუნახავმა ძმას უთხრა: „მე აქ მოგიყვანე გმირი, რომელიც
          ჩემს მფარველობასაა მონდობილი. ამიტომ შენც არ უნდა გიმძიმდეს, შეისმინო
          ჩემი სიტყვა. გაიხსენე შენი ძმური ერთგულება და უყოყმანოდ აღასრულე ის,
          რასაც მე გთხოვ. უმჯობესია შენთვის, მამაკაცური ერთგულება გაიჩინო, ვიდრე
          ამოდენა ხალხისა და ჩემი თანდასწრებით, შენს თავს ავნო. მართალია, არ
          ვიცი, საერთოდაც თუ შევძლებ შენ შეძულებას, მაგრამ შენი საქციელით ამას
          ნუ მაიძულებ.“ კეთილშობილმა მეფემ მიუგო: „რაც კი შესაძლებელია, დაო,
          ყველაფერს გავაკეთებ. მაგრამ მე შენი რჩევაც მესაჭიროება! შენ ფიქრობ,
          რომ ჩემი უსაქციელობით თავს შევირცხვენ და ჩემს კეთილ სახელს შევბღალავ.
          ამის შემდეგ შენს ძმად როგორ უნდა ვიწოდებოდე? მთელ ჩემს სამეფოს
          დავთმობ, შენ თუ ამას მომთხოვ. ჩემთვის იმაზე მეტი უბედურება არ
          არსებობს, ვიდრე შენი გაბრაზებაა. რაში მარგია პატივი და დიდება, თუკი
          შენ არ მაღიარებ. ბატონო გავან, თქვენთან ერთი სათხოვარი მაქვს: თქვენ აქ
          მხედრული დიდების მოსაპოვებლად მოხვედით. დამეხმარეთ, რომ ჩემმა დამ
          შემინდოს, ეს თქვენს დიდებას ჩრდილს არ მიაყენებს. მის დაკარგვას მიჯობს
          გაპატიოთ ის ტკივილი, რომელიც მომაყენეთ, ოღონდ ერთი პირობით: უნდა
          აღმითქვათ, რომ ერთგულად და თავგამოდებით ამომიდგებით მხარში და გრაალს
          მოძებნით.“ შერიგება შედგა და გავანიც უმალ დათანხმდა გრაალის საძებნელად
          წასვლაზე. კინგრიმურსელმაც შეუნდო მეფეს, რომლის გამოც მან სიტყვა
          გატეხა. ეს ყველაფერი მოხდა ყველა თავადის თანდასწრებით იმ დარბაზში,
          სადაც გავანის მეაბჯრეთა ხმლები ეკიდა. ისინი პირველივე თავდასხმისას
          განეიარაღებინათ, ამდენად ეს იარაღი ბრძოლაში არ გამოუყენებიათ და ამიტომ
          მთელი და 183 პარციფალი ვოლფგანგ ფონ ეშენბახი დაუზიანებელი იყო. ერთი
          რაინდი, რომელიც ამავდროულად ქალაქის მოხელეც იყო, მათ მშვიდობიანად
          მოპყრობოდა, მას შეეპყრო ისინი და ამით მათი სიცოცხლე დაეცვა. ეს ჭაბუკნი
          - სხვადასხვა წარმომავლობისა და ასაკის ფრანგები და ბრეტონელები, ძლიერი
          ვაჟკაცები თუ ჯერაც გამოუცდელი ყმაწვილები - გაათავისუფლეს და ისევ მამაც
          გავანს მიჰგვარეს. როცა მათ თვალი მოჰკრეს თავიანთ ბატონს, ისე მაგრად
          ჩაიკრეს გულში, რომ მან ძლივს დაიხსნა თავი მათი მკლავებიდან. ცრემლთა
          ღვრით ჩამოეკიდნენ კისერზე, ოღონდ ეს სიხარულის ცრემლი იყო. მათ შორის
          იყო კორნვალელი გრაფი ლაიცი, ტინასის ვაჟი, ასევე, განდილუცის ჰერცოგი,
          ძე იმ გურცგრისა, რომელიც სიცოცხლეს შოიდელაკურტში გამოესალმა, სადაც
          მრავალი რაინდი უბედურებას ეწია. ლიასე, გურნემანცის ქალიშვილი ამ
          ახალგაზრდა, პირმშვენიერი ბატონის მამიდა გახლდათ. გავანის ამალაში კიდევ
          ექვსი პაჟი შედიოდა. ეს რვავე ახალგაზრდა წარჩინებული წარმომავლობისა იყო
          და გავანთან მათ სისხლისმიერი ნათესაობა აკავშირებდათ. გასამრჯელო, მათი
          სამსახურისთვის, სახელი და დიდება იყო, გარდა ამისა, გავანიც სათანადოდ
          ზრუნავდა მათზე. მან ჭაბუკებს მიმართა: „მოგესალმებით, ძვირფასო
          თანამებრძოლნო! ვიცი, რომ მწარედ იგლოვებდით, აქ რომ დამესრულებინა
          სიცოცხლე.“ რა თქმა უნდა, ეს სრული სიმართლე იყო, რადგან ისინი მართლაც
          სწუხდნენ მის ხვედრზე. გავანმა განაგრძო: „მე თქვენზე მუდამ ვზრუნავდი.
          ხოლო თქვენ სად იყავით ამ ბრძოლის დროს?“ მათ პასუხი გასცეს, ისე რომ
          თავიანთი ბრალის შელამაზებას არ ცდილან. „როცა თქვენ დედოფალთან
          ბრძანდებოდით, დედალი მიმინო გაგვიფრინდა, მას დავედევნეთ და ყველამ აქ
          მოვირბინეთ.“ დარბაზში მყოფმა დიდებულებმა, ვინც კი გავანს თვალს
          ადევნებდა, დაასკვნეს, რომ ის არა მარტო გულადი რაინდი, არამედ
          დიდსულოვანი ადამიანიც ყოფილა. ამის შემდეგ ის გამოემშვიდობა მეფეს და
          სამეფო კარის საზოგადოებას; ლანდგრაფს კი ჯერ არ გამოეთხოვა. დედოფალმა
          გავანი, კინგრიმურსელი და გავანის ამალის წევრები თავის ოთახში შეიყვანა
          და იზრუნა იმაზე, რომ სეფექალები მათ სათანადოდ გამასპინძლებოდნენ. და
          მართლაც, მშვენიერმა ქალწულებმა ძალა არ დაიშურეს, რომ გულმოდგინედ და
          თავაზიანად მომსახურებოდნენ ანტიკონიეს სტუმრებს. როცა გავანმა ისაუზმა -
          მე ახლა კიოტის ნაამბობს გადმოგცემთ - ამას მოჰყოლია მტკივნეული
          გამოთხოვება, რამეთუ ისინი უკვე გულის ძაფებით შერთვოდნენ ერთმანეთს.
          გავანმა უთხრა დედოფალს: „მბრძანებელო, მე უფალმა სიცოცხლე მაჩუქა,
          მაგრამ ამას მხოლოდ იმ შემთხვევაში დაედება ფასი, თუ რაინდულ საქმეთა
          აღსრულებით ჩემს სიცოცხლეს თქვენ და თქვენს სათნო ბუნებას მივუძღვნი.
          თქვენ ახლოს არ იკარებთ უკეთურს აზრებსა და საქმეთ. 184 პარციფალი
          ვოლფგანგ ფონ ეშენბახი გამორჩეული ხართ ქალთა შორის! დაე, ბედნიერება
          იყოს თქვენი თანმდევი ცხოვრებაში! აწ კი, ქალბატონო, ნება მიბოძეთ,
          გამოგეთხოვოთ. დაე, თქვენი მაღალკეთილშობილება იყოს ჩემი მფარველი!“
          განშორება ორივეს უმძიმდა, და ყველა მშვენიერი ქალწულიც მათთან ერთად
          ღვრიდა ცრემლს. ანტიკონიემ გულწრფელად უთხრა: „ნეტავ მეტის გაკეთება
          შემძლებოდა თქვენთვის! რა ბედნიერი ვიქნებოდი! როგორც ჩანს, მშიდობისთვის
          ვერ მიგიღწევიათ. უბედურებას თავი რომ დააღწიოთ, კიდევ მრავალი სირთულის
          გადალახვა მოგიწევთ. მაგრამ იცოდეთ, ბატონო გავან, ჩემი გული თქვენი
          ჭირისა თუ ლხინის მოზიარეა.“ კეთილშობილმა დედოფალმა ის გადაკოცნა და
          გავანსაც გული ტკივილით აღევსო, ასე მალე რომ უნდა გაყროდა მას. როგორც
          ვთქვი, განშორება ორივეს უმძიმდა. ამასობაში გავანის მეაბჯრეებმა ცხენები
          სასახლის ეზოში, ცაცხვის ჩრდილქვეშ გაიყვანეს. როგორც ეს თავგადასავალი
          იუწყება, ლანდგრაფის ამალის წევრებიც ეზოში გამოფენილიყვნენ.
          კინგრიმურსელმა გავანი ქალაქის ბოლომდე გააცილა. გავანმა მას გულითადად
          სთხოვა, რომ მისი ამალა ბეაროშემდე მიეცილებინა: „იქ შერულესი ცხოვრობს
          და ისინი მას სთხოვენ დიანასდრუნამდე გაყოლას. იქ მყოფ ბრეტონელებთაგან
          რამდენიმე მოიძებნება, მათ მეფე ართურთან და ქალბატონ გვინევრასთან რომ
          მიიყვანს.“ კინგრიმურსელმა პირობა მისცა. როცა გავანი და მისი ცხენი
          გრინგულჯეტე აღჭურვეს, გულადი გმირი ყველას დაემშვიდობა; გადაკოცნა
          თავისი ახალგაზრდა ნათესავები და კეთილშობილი პაჟები და
          დანაპირებისამებრ, გრაალის საძებნელად გაქუსლა. მარტოდმარტომ გასწია მან
          სახიფათო, ფათერაკიანი თავგადასავლის შესახვედრად.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
