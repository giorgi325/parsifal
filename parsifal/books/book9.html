<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>IX</title>
    <link rel="stylesheet" href="./books.css" />
    <link rel="stylesheet" href="../style.css" />
    <link rel="stylesheet" href="../responsible.css" />
  </head>
  <body>
    <!-- ===== HEADER ======== -->

    <header>
      <nav>
        <div class="Header-left">
          <h1>პარციფალი</h1>
        </div>
        <div class="header-midle">
          <div class="dropdown">
            <button class="dropbtn">
              წიგნები <i class="fa-solid fa-caret-down fa-shake"></i>
            </button>
            <div class="dropdown-content">
              <a href="./book1.html">წიგნი I</a>
              <a href="./book2.html">წიგნი II</a>
              <a href="./book3.html">წიგნი III</a>
              <a href="./book4.html">წიგნი IV</a>
              <a href="./book5.html">წიგნი V</a>
              <a href="./book6.html">წიგნი VI</a>
              <a href="./book7.html">წიგნი VII</a>
              <a href="./book8.html">წიგნი VIII</a>
              <a href="./book9.html">წიგნი IX</a>
              <a href="./book10.html">წიგნი X</a>
              <a href="./book11.html">წიგნი XI</a>
              <a href="./book12.html">წიგნი XII</a>
              <a href="./book13.html">წიგნი XIII</a>
              <a href="./book14.html">წიგნი XIV</a>
              <a href="./book15.html">წიგნი XV</a>
              <a href="./book16.html">წიგნი XVI</a>
            </div>
          </div>
        </div>
        <div class="navMenu">
          <div class="main">
            <h2><a href="../index.html">მთავარი</a></h2>
          </div>
          <div class="mokleshinaarsi">
            <a href="../mokleshinaarsi.html">მოკლე შინაარსი</a>
          </div>
          <div class="header-right">
            <ul>
              <li>
                <a class="register" href="../register.html">რეგისტრაცია </a>
              </li>
            </ul>
          </div>
        </div>
        <div class="responsible">
          <button id="opneMenyBtn">
            <i class="fa-solid fa-bars"></i>
          </button>
          <button id="closeMenyBtn">
            <i class="fa-solid fa-x"></i>
          </button>
        </div>
      </nav>
    </header>

    <!-- ===== HEADER ======== -->

    <section>
      <div class="book">
        <h1>წიგნი IX</h1>
      </div>
      <div class="paragraph">
        <p>
          „გამიღე კარი!“ „ვის გავუღო? ვინ ხართ?“ „შენთან მინდა, შენს გულში!“ „იქ
          რომ ძალიან სივიწროვეა!“ „არაუშავს! ძლივს და რის ვაი-ვაგლახითაც რომ
          შემოვაღწიო, მაინც უნდა გახარებდეს ჩემი შემოსვლა, ისეთ საოცარ ამბებს
          გიამბობ!“ აჰ, ეს თქვენ ბრძანდებით, ქალბატონო თავგადასავალო? რა ხდება
          ჩვენი სანაქებო გმირის თავს? კეთილშობილ პარციფალს ვგულისხმობ, ენამწარე
          კუნდრიმ გრაალის საძებნელად რომ განამწესა. ბევრი მანდილოსანი დაამწუხრა
          მისმა ურყევმა გადაწყვეტილებამ, როცა ის ბრეტონელ ართურს გამოემშვიდობა.
          ნეტავ, ახლა როგორ არის? გვიამბეთ მასზე! კვლავ უსიხარულოდ დაეხეტება
          აქეთ-იქით თუ კვლავ ჰპოვა პატივი და დიდება? შორს გავარდნია სახელი თუ
          სასახელო ბევრი არაფერი ჩაუდენია? გვიამბეთ, მის საქმეთა შესახებ! კვლავ
          თუ იხილა მუნსალვეშე და ქველი ანფორტასი, სასოწარკვეთილებაში რომ ჩატოვა?
          გამოიჩინეთ მოწყალება და გვამცნეთ, ანფორტასი სნეულებისგან განიკურნაო!
          მოგვახსენეთ, რომ პარციფალმა - თქვენმა და ჩემმა გმირმა - მუნსალვეშემდე
          ჩააღწია! თქვით, რა გზას ეწია? რა გადახდა თავს დიდებული ჰერცელოიდესა და
          გახმურეტის ვაჟს მას შემდგომ, ართურს რომ დაშორდა? ბრძოლებში გაუმარჯვია
          თუ დამარცხება უწვნევია? კვლავ ველადაა გაჭრილი თუ სიზარმაცე შემოჩვევია?
          გვაუწყეთ, რასა იქმს და რას სჩადის! და აწ თავგადასავალი გვამცნობს, რომ
          პარციფალს ცხენით მრავალი ქვეყანა მოუვლია და ხომალდით მრავალი ზღვა
          გადაუცურავს. ვისაც კი მასთან ბრძოლა გაუბედავს, უნაგირზე თავი ვერავის
          შეუმაგრებია; მხოლოდ თანამემამულეებსა და ნათესავებს ინდობდა თურმე.
          დიდების საწონი მას ეპყრაო ხელთ და მისი დიდება სულ ზემოთ და ზემოთ
          მიიწევდა, სხვებისა კი იძირებოდაო. უამრავ ბრძოლაში მოუპოვებია
          გამარჯვება; მისი ცხოვრება გამუდმებული ბრძოლა ყოფილა და ვინც მისი
          დიდების გაუფასურებას ცდილა, მწარედ უზღვევინებია. ერთხელ ბრძოლაში ის
          ხმალი გადაუტყდომია, ანფორტასმა რომ აჩუქა გრაალის ციხესიმაგრეში, მაგრამ
          კერმანის სიახლოვეს არსებულ ლაკის წყაროს ისევ გაუმთელებია. ამ ხმლის
          შემწეობით დიდება უფრო გაუმრავლებია. სცოდავს ის, ვისაც ამისა არ სჯერა.
          თავგადასავალი გვაუწყებს, რომ ერთხელაც პარციფალმა, ამ უშიშარმა გმირმა,
          ტყეში შეაგელვა ცხენი, სადაც განდეგილის სენაკს წააწყდა. ის ცოტა ხნის
          წინ აეგოთ და ისე გაემართათ, რომ მასში წყარო მოჩუხჩუხებდა.
          თავგადასავლების მოყვარული ეს ჩვენი გულადი გმირიც იქ მიჭენებულა.
          ღმერთმა მასზე წყალობა მოიღო და იქ ერთ მონაზონს შეახვედრა, უფლის
          სიყვარულით ქალწულობის აღთქმა რომ დაედო და ყოველგვარ მიწიერ ბედნიერებას
          განრიდებოდა. ქალწული უჭკნობ დარდს დაატარებდა გულით და გაუხუნარი
          ერთგულებით ასაზროვებდა. მესამედ წარდგა პარციფალი შიონატულანდერისა და
          სიგუნეს წინაშე. მკვდარმა გმირმა ამ სენაკში ჰპოვა სამარე და მგლოვიარე
          სიგუნეც მის კუბოზე თავდამხობილი ატარებდა დღეებს. ჰერცოგინია სიგუნე,
          თუმცაღა, წირვას არ ესწრებოდა, მაგრამ ლოცვა- ვედრება იყო მთელი მისი
          ცხოვრება. მიწიერი სიხარულის უარმყოფელს, ოდესღაც სავსე, მხურვალე და
          წითელი ტუჩები გაცრეცვოდა. მარადჟამ მგლოვიარე განმარტოებას დაეძებდა. არ
          მეგულება ასული, მისებრ რომ დაეთმინა ამხელა ტკივილი! სიგუნეს მთელი
          თავისი სიყვარული - გაუფურჩქნავი თავადის სიკვდილის გამო - აწ მთლიანად
          მიცვალებულზე გადაეტანა. მისი ცოლი რომ ყოფილიყო, ქალბატონი ლუნეტე
          ნამდვილად ვერ გაუბედავდა იმგვარი ქარაფშუტული რჩევის მიცემას, თავის
          ქალბატონ ლაუდინეს რომ მისცა: დაქორწინებულიყო იმ კაცზე, ვინც მის ქმარს
          სიცოცხლე მოუსწრაფა. არც დღესაა იშვიათობა ამგვარ ლუნეტეთა არსებობა,
          სულსწრაფად რომ იძლევიან საეჭვო რჩევებს. თუ ქალს ქმრის სიცოცხლეში
          მისდამი ტრფობა ასულდგმულებს და სხვის ტრფიალებაზე არ უჭირავს თვალი,
          ჩემი ღრმა რწმენით, ის სამაგალითო მეუღლეა. ქალს ამგვარ სიმტკიცეზე მეტად
          არაფერი შვენის, რასაც სიამოვნებით დაგიმოწმებდით, თუკი ინებებთ. ქმრის
          სიკვდილის შემდეგ კი, დაე, ის აკეთოს, რასაც სწორად ჩათვლის. მაგრამ თუ
          მაშინაც ინარჩუნებს მისდამი ერთგულებას, ისეთ დიდებულ გვირგვინს იდგამს,
          სამეჯლისო ცეკვის დროსაც რომ არ დაუმშვენებია თავი. თუმცა, რა მოსატანია
          სიხარული იმ მწუხარებასთან, რაშიც ქალბატონი სიგუნე ჩააგდო მისმა
          ერთგულებამ! მიჯობს ამაზე სიტყვაც აღარ დავძრა! გაუკვალავი გზით
          პარციფალი სენაკის სარკმელს მიადგა. უნდოდა ეკითხა, ეს რა ტყე იყო და
          გზას საით მიჰყავდი. დაიძახა, არის აქ ვინმეო და მიუგეს: „დიახ“. ქალის
          ხმა რომ გაიგონა, სწრაფადვე შემოატრიალა ცხენი უთელავ ბალახზე და სენაკს
          მოშორდა. ეუხერხულა, აქამდე რომ არ ჩამოქვეითებულიყო. ცხენი წაქცეული ხის
          ტოტზე მიაბა, გახვრეტილი შუბიც იქვე ჩამოკიდა. და როცა ჩვენმა ზრდილმა და
          უშიშარმა გმირმა ხმალიც მოიხსნა, ის სარკმელს მიადგა და შიგ შეიხედა.
          სენაკში ლხენა-სიხარულის ნასახი არ იყო, ოდენ მწუხარებას დაესადგურებინა.
          სთხოვა ფერმკრთალ ქალწულს, სარკმელთან მოსულიყო. მუხლმოყრილმა ქალწულმა
          ლოცვა შეწყვიტა და მოკრძალებით წამოდგა. პარციფალმა ჯერ არ იცოდა, თუ ვინ
          იდგა მის წინაშე. ქალს თალხი მოსასხამის ქვეშ, შიშველ ტანზე ჯვალოს
          კვართი გადაეცვა, რამეთუ ის მთლიანად მიცემოდა დიდ მწუხარებას, რომელსაც
          მისი სიამაყე გაეტეხა და გული ოხვრა-ვაებით აღევსო. მორიდებით მიუახლოვდა
          სარკმელს და სტუმარს გულთბილად მიესალმა. ხელში ფსალმუნთა კრებული ეჭირა;
          ჩვენმა გმირმა პარციფალმა მის თითზე თხელ ბეჭედს მოჰკრა თვალი, რომელიც
          მას, ასეთი თვითგვემის მიუხედავად, არ მოეხსნა და განუშორებლად ატარებდა,
          ნიშნად ჭეშმარიტი სიყვარულისა. ბეჭედში პატიოსანი ქვა, პაწაწინა ძოწი იყო
          ჩასმული, ბნელ ოთახში ცეცხლის ნაპერწკალივით რომ ელავდა. ქალი, გლოვის
          ნიშნად, ყოველგვარ თავსამკაულს შელეოდა. სიგუნემ თქვა: „ბატონო, გარეთ,
          კედელთან, მერხი დგას. იქ დაბრძანდით, თუ ამის სურვილი და დრო გაქვთ.
          ჩემი მოკითხვისთვის წყალობა არ მოგაკლოთ უფალმა, რომელიც მუდამ
          აჯილდოვებს კეთილმოსურნეთ!“ ჩვენი გმირი ასეც მოიქცა და იქვე სარკმელთან
          ჩამოჯდა. მაგრამ სთხოვა, რომ შიგნით, სენაკში თავადაც დამჯდარიყო. ქალმა
          თხოვნაზე უარი უთხრა, მამაკაცის თანდასწრებით აქ არასდროს ჩამიმუხლიაო.
          ჰკითხა ჩვენმა გმირმა, რატომ განმარტოებულიყო და რა დარდი აწუხებდა:
          „რატომ ცხოვრობთ ამ უკაცრიელ ადგილას, კაცთაგან ასე მოშორებით? ვერ
          გამიგია, ქალბატონო, ასე რად იწამებთ თავს. მთელ ამ არემარეში ერთი ქოხიც
          კი არ დგას.“ ქალმა მიუგო: „საზრდოს გრაალი მიგზავნის. გრძნეულ კუნდრის
          ყოველ შაბათ ღამეს მთელი კვირის სამყოფი საკვები მოაქვს; ეს საქმე მან
          დაივალა.“ და დასძინა: „ნეტავ, სხვა სადარდებელი არ მქონდეს, თორემ
          საკვები სულ არ მანაღვლებს, საკმარისად გამაჩნია.“ პარციფალმა არ
          დაუჯერა; იეჭვა, რომ ქალი ატყუებდა და ირონიულად შესძახა სარკმელში:
          „აბა, ვისი სიყვარულის ნიშნად ატარებთ ამ ბეჭედს? როგორც ცნობილია,
          ბერ-მონაზვნებს ტრფობა ეკრძალებათ.“ მან მიუგო: „ამ სიტყვებით თქვენ
          მსაყვედურობთ. თუ გაკიცხვას ვიმსახურებ, გამკიცხეთ. მაგრამ ღვთის ნებით,
          ყოველგვარი სიყალბისაგან თავისუფალი ვარ და უპატიოსნო საქციელი არასდროს
          ჩამიდენია.“ და განაგრძო: „ეს ნიშნობის ბეჭედი ჩემი სატრფოს სახსოვარია,
          რომლის ტრფობითაც ხორციელად არასდროს დავმტკბარვარ, თუმც, ჩემი
          ქალწულებრივი გული მეწეოდა ამისკენ.“ ბოლოს კი დასძინა: „ის კაცი, ვის
          სამკაულსაც განუშორებლად ვატარებ, აქ არის, ჩემთანაა. ის ორილუსმა
          მომიკლა ორთაბრძოლაში, მაგრამ მე მის სიყვარულს ვუძღვნი მთელ ჩემს
          მგლოვიარე ცხოვრებას. ოდესღაც მან რაინდის ფარი და შუბი ჩემი ტრფობის
          გამო აიღო ხელში და სიცოცხლესაც ჩემს სამსახურში დგომისას გამოესალმა.
          ამიტომ მისი სიკვდილის შემდგომაც ჩემი წმინდა, უმწიკვლო სიყვარული მას
          ეკუთვნის. თუმც, ქალწული ვარ, მაგრამ ღვთის წინაშე მეუღლე ვარ მისი. და
          თუ აზრს ხორცშესხმა ძალუძს, მე მასთან უპირობოდ ვარ შეუღლებული. მისმა
          სიკვდილმა ლახვარი ჩამცა და ეს ბეჭედი, ნიშნად ჩვენი კანონიერი
          ქორწინებისა, თითზე მეკეთება იქამდე, ვიდრე უფლის წინაშე არ წარვდგები.
          ჩემი მწუხარების ნავთსაყუდელი ის ცრემლია, დიდი გულისტკივილი რომ
          მაღვრევინებს. ასე რომ, მე ამ სენაკში მარტო როდი ვარ. შიონატულანდერიც
          ჩემთან ერთადაა.“ ახლა კი მიხვდა პარციფალი, რომ სიგუნე იდგა მის წინაშე.
          მისმა მწუხარებამ გული დაუმძიმა; ვიდრე საუბარს განაგრძობდა, თავიდან
          ზუჩიანი მუზარადი მოიხადა და ქალწულს, ჟანგის ლაქების მიუხედავად, მისმა
          შეუდარებელმა სილამაზემ შემოანათა; უშიშარი გმირი მანაც იცნო და
          წამოიძახა: „აჰ, ეს თქვენ ხართ, ბატონო პარციფალ! მაუწყეთ თქვენი ამბავი
          გრაალთან დაკავშირებით! ჩასწვდით, ბოლოს და ბოლოს, მის საზრისს? რა გზას
          ადგახართ?“ მან მიუგო კეთილშობილ ქალწულს: „უსიხარულოდ ვატარებ ჩემს
          ცხოვრებას; გრაალმა ყოფა ტანჯვად მიქცია. მივატოვე სამეფო, სადაც მეფის
          გვირგვინი მედგა თავზე და ის უტურფესი ქალი, რომლის დარიც დედას არ
          უშობია. დღენიადაგ ის მიდგას თვალწინ, მენატრება ეს წრფელი არსება და
          ტრფობა მისი. მაგრამ უფრო მეტად ზენა მიზანი მიხმობს: კვლავ უნდა ვიხილო
          მუნსალვეშე და გრაალი! რისთვისაც ჯერ ვერ მიმიღწევია. უსამართლოდ
          მექცევი, დეიდაშვილო სიგუნე, ასე მტრულად რომ მხვდები, შენ ხომ მაინც
          იცი, რა შავ დღეშიც ვარ!“ მაშინ ქალწულმა უთხრა: „დეიდაშვილო, აღარ
          გაგკიცხავ. რადგან ისედაც გამოეთხოვე ბედნიერებას, როცა გადამწყვეტი
          კითხვა, გასაღები დიდებისა და პატივისა, არ დასვი. როცა ქველმა
          ანფორტასმა სტუმართმოყვრულად მიგიღო, მის ხელთ იყო შენი ბედ-იღბალი.
          კითხვა რომ დაგესვა, ენით აღუწერელი ბედნიერების ღირსი გახდებოდი. და
          რადგან ეს შესაძლებლობა ხელიდან გაუშვი, ცხოვრების სიხარული წარგეტაცა,
          შენი სიამაყე ნაცარტუტად იქცა და გული მწუხარებით აგევსო. ეს ტანჯვა
          აგცილდებოდა, ის საბედისწერო კითხვა რომ დაგესვა.“ „მართალია, ჩემს
          უბედურებაში თავადვე მიმიძღვის ბრალი.“ მიუგო მან. „მაგრამ, ძვირფასო
          დეიდაშვილო, გაიხსენე ჩვენი ნათესაობა და მირჩიე რამე. მითხარი, რა
          ვიღონო. წესით, შენი მწარე ხვედრი მეც უნდა ვიგლოვო, რომ არა ჩემი
          გაუსაძლისი გასაჭირი, რომლის დათმენაც კაციშვილს არ ძალუძს.“ თქვა
          ქალწულმა: „დაე, დაგეხმაროს ის, ვისაც ყოველგვარი ჭირი დაუთმენია! და
          მაშინ, ალბათ, მონახავ გზას, მუნსალვეშეში რაც გაგიძღვება, სადაც,
          იმედოვნებ, რომ ბედნიერება გელის. გრძნეული კუნდრი სულ ცოტა ხნის წინ
          წავიდა აქედან და ვწუხვარ, რომ არ ვკითხე, მუნსალვეშეში ბრუნდებოდა თუ
          სხვა რამ მიზანი ჰქონდა. როდესაც მოდის, თავის ჯორს წყაროსთან აბამს.
          გირჩევ, გაედევნო. არა მგონია, ძალიან ეჩქარა, ასე რომ, დაეწევი.“ ჩვენი
          გმირი დაუყოვნებლივ გამოემშვიდობა ქალწულს და ახალ ნაკვალევს მიჰყვა.
          მაგრამ რადგან კუნდრის ჯორი უგზო და უვალ ადგილებში მიჯირითობდა, მისი
          კვალი მალევე გაუჩინარდა. ასე რომ, პარციფალს ამჯერადაც დაეკარგა
          მუნსალვეშე და გრაალი და კვლავ გაუცრუვდა მოლოდინი. არადა, მუნსალვეშემდე
          რომ მიეღწია, უთუოდ დასვამდა კითხვას და უწინდებურად აღარ დადუმდებოდა.
          ჰოდა, დაე, გააგელვოს ცხენი! თუმცაღა, საით? ამ დროს მას ერთი თავშიშველა
          რაინდი შემოხვდა, რომელსაც ძვირფასი მუნდირის ქვეშ ლაპლაპა აბჯარი
          მოუჩანდა. თუ ზუჩ-მუზარადს არ ჩავთვლით, თავიდან ფეხებამდე იყო
          აღჭურვილი. ჯიქურ მიეჭრა პარციფალს და შეუძახა: „ბატონო, არ მომწონს,
          ჩემი ბატონის დაუკითხავად მის ტყეზე რომ გადის თქვენი გზა. მომიწევს,
          ჭკუა გასწავლოთ, რაც კარგ მოგონებად არ დაგრჩებათ. მუნსალვეშესთვის
          უჩვეულო რამაა, როცა ვიღაც ასე უახლოვდება მას. და თუ ის თავისას არ
          დაიშლის, მოუწევს სახიფათო ბრძოლა გადაიტანოს ანდა იმით მოინანიოს, რასაც
          ტყის პირას სიკვდილი ჰქვია. რაინდს ხელში აბრეშუმის თასმებიანი მუზარადი
          და შუბი ეჭირა, ნემსის წვერივით მახვილი რკინის წვეტით. განრისხებული
          გმირი საბრძოლველად მოემზადა და თავზე მუზარადი მოირგო. სხვათა შორის, ეს
          მუქარა და გამომწვევი საუბარი ამჯერად მას ძვირად დაუჯდა. ასე იყო თუ
          ისე, ის ორთაბრძოლისთვის გაემზადა. პარციფალმა, რომელსაც მსგავს სახიფათო
          შერკინებებში უამრავი შუბი ჰქონდა დალეწილი, გაიფიქრა: „ამ ტყეში ჩემმა
          ცხენმა მხოლოდ გვიმრები გადათელა და ამ კაცის ყანაზე რომ გამევლო, ხომ
          უკვე მკვდარი ვიქნებოდი! როგორ დავაღწიო თავი მის რისხვას? რა გაეწყობა:
          თუ მკლავში ძალა მერჩის, ამ ტყეში ჩემ შემოჭენებას ისე ვანანებ, რომ თითი
          ვეღარასდროს დამაკაროს!“ მეტოქეებმა სადავეები მიუშვეს და ცხენები
          ერთმანეთისკენ გაგელვეს. ერთმანეთს ტოლს არ უდებდნენ! პარციფალმა განიერ
          მკერდზე მეტოქის რამდენიმე დარტყმა იწვნია. საბრძოლო ჟინი და ოსტატობა
          წარმართავდა მის ხელს, როცა მან დამიზნებით ატაკა შუბი მეტოქის მუზარადის
          თასმათა კვანძს, ანუ იმ ადგილს ნიკაპქვეშ, რომელსაც ფარი არ უფარავდა.
          მუნსალვეშელმა მეტაძრემ თავი ვეღარ შეიმაგრა, ცხენიდან გადავარდა და ღრმა
          ხევში გადაფრინდა. პარციფალი დარტყმის მიმართულებას მიჰყვა, გაქანებული
          ცხენი ვეღარ დაიმორჩილა, რომელიც იმავე ხევში გადაიჩეხა და კლდეს
          დაასკდა. პარციფალმა სულ ბოლო წამს მოასწრო კედრის ტოტისთვის ჩაევლო
          ორივე ხელი. ნუ დასცინებთ, გირჩის მაგიერ ტოტს თავად თუ ჩამოეკიდა!
          როგორც იქნა, მონახა საყრდენი და ფეხი კლდის შვერილზე დადგა. მისი ცხენი
          მკვდარი ეგდო ამ ავბედით ხევში, ხოლო მისი მეტოქე ცოცხალი გადარჩენილიყო
          და საპირისპირო ფერდობზე აცოცებას ლამობდა. თუ ის პარციფალისგან
          მოპოვებული ნადავლის მეგობრებისთვის განაწილებას მოისურვებდა, ერთ კეთილ
          რჩევას მივცემდი: შინ, გრაალთან უკეთ მოახერხებდა მათ დასაჩუქრებას.
          პარციფალი ხევიდან ამოცოცდა. იქვე ეგდო მისი მეტოქის ცხენის აღვირი.
          ცხენს, მისი მხედარი უნაგირიდან რომ გადმოვარდა, ფეხები გაეჩაჩხა და
          ადგილზე ისე გაქვავებულიყო, გეგონება, უბრძანეს, ფეხი არ მოცვალოო. როცა
          პარციფალი ზურგზე მოახტა, შუბის დალეწვა აღარ უნანია, რადგან ასეთი
          ცხენის ხელში ჩაგდებას ეს დანაკარგი გადაეწონა. მე მგონია, რომ ასეთ
          ცხარე ორთაბრძოლას, რომელშიც პარციფალმა ცხენი მოიპოვა, ვერც ძლიერი
          ლეჰელინი და ვერც ამაყი კინგრიზინი გაუძლებდა, იგივე ითქმის მეფე
          გრამოფლანცსა და გურნემანცის ვაჟზე, გრაფ ლასკოიტზეც. პარციფალმა
          უგზო-უკვლოდ გააქროლა ცხენი, სანამ ისევ დააცხრებოდნენ თავს მუნსალვაშელი
          რაინდები. ძალზე წუხდა, გრაალამდე რომ ვერ მიაღწია. ვინც მომისმენს,
          ვუამბობ, თუ რა გადახდა თავს პარციფალს ამის შემდეგ. ამ ამბიდან გავიდა
          მრავალი კვირა და ის უწინდებურად დაეხეტებოდა თავგადასავლის საძიებლად.
          ერთ დილასაც უღრან ტყეში მიჭენაობდა; ამ დროს დაიწყო თოვა. ისე ბარდნიდა,
          რომ გაყინებოდა კაცი. დაინახა, რომ მისკენ მოხუცი რაინდი მოაბიჯებდა.
          თმა-წვერი მთლად გაჭაღარავებოდა, თუმცა სახე უნაოჭო და ახალგაზრდული
          ჰქონდა. ჭაღარა და ლოყებღაჟღაჟა იყო მისი მეუღლეც. ორივე მოსალოცად
          მიდიოდა; შიშველ ტანზე რუხი, უხეში ქსოვილის ქულაჯები შემოეცვათ;
          მსგავსადვე შემოსილიყო მათი ორი ქალიშვილიც, ერთობ სასიამოვნო
          გარეგნობისა. გულდამძიმებულნი, ფეხშიშველა მიაბიჯებდნენ თოვლში.
          პარციფალი მიესალმა რუხ რაინდს, რომელმაც, მისდა საბედნიეროდ, კარგი
          რჩევა მისცა მას. რაინდს გარეგნობაზე ეტყობოდა, რომ დიდგვაროვანი ბატონი
          ბრძანდებოდა. მის გვერდით პატარა ცუგა მირბოდა. ამ მსვლელობისას მას თან
          ახლდნენ მწუხარე რაინდები და მეაბჯრეები, რომელთაგან ბევრი პირტიტველა
          ჭაბუკი იყო. ჩვენი კეთილშობილი გმირი პარციფალი, როგორც რაინდს შეშვენის,
          სრულად და მდიდრულად იყო აღჭურვილი; და აი, ასე ძვირფასად აღკაზმული
          მხედარი უცაბედად ღარიბულად ჩაცმულ, რუხ რაინდს შეეფეთა. პარციფალმა
          ცხენი უმალ გზიდან გადაახტუნა და ცნობისმოყვარეობით აღვსილმა იკითხა, თუ
          საით გაეწია ამ ღვთისმოსავ ხალხს. მას გულთბილად განემარტა, მაგრამ,
          ამასთანავე, რუხმა რაინდმა სინანული გამოთქვა, რომ ამ წმინდა დღეს ის
          უიარაღოდ და, უფრო მეტიც, ფეხშიშველა არ იყო, რათა ამ დღისთვის სათანადო
          პატივი მიეგო. პარციფალმა უპასუხა: „ბატონო, მე არ ვიცი, როდის დაიწყო
          წელი, რომელი კვირა ანდა კვირის რა დღეა ამჟამად. ოდესღაც მეც
          ვმსახურებდი იმას, ვისაც ღმერთს უწოდებენ, ვიდრე მან არ დაუშვა, რომ
          საშინლად დამცინეს. მანამდე მასში არასდროს შემპარვია ეჭვი, რადგან
          მარწმუნებდნენ, რომ ის ყველას შემწეა. მაგრამ მე არასდროს შემწევია.“
          ჰკითხა რუხმა რაინდმა: „იმ ღმერთს თუ გულისხმობთ, ქალწულმა მარიამმა რომ
          შვა? თუ გწამთ მისი განკაცებისა და იმისა, რაც მან ჩვენ გამო დაითმინა
          დღევანდელ დღეს, რისთვისაც მას საზეიმოდ ვრაცხთ, მაშინ ნამდვილად
          არასწორია, აბჯარი რომ აგისხამთ. დღეს წითელი პარასკევია, რომელიც ყველა
          ადამიანმა უნდა აღნიშნოს, თუმცაღა, ოხვრითა და გლოვით. განა, არსებობს
          იმაზე დიდი თავდადება, უფალმა ჩვენმა რომ გამოიჩინა, როდესაც ის ჩვენ
          გამო ჯვარს ეცვა? ბატონო, თუ მონათლული ხართ, ჩაიბეჭდეთ ეს გულში! მან
          თავისი წმინდა და შეუბღალავი სიცოცხლე გაიღო ჩვენი ცოდვებისათვის,
          რომელთა გამოც ადამიანი დაიღუპა და ჯოჯოხეთისთვის გაიწირა. თუ წარმართი
          არ ხართ, საკადრისი პატივი მიაგეთ ამ დღეს! მიჰყევით ჩვენს ნაკვალევს.
          აქვე, შორიახლოს, ერთი წმინდა კაცი ცხოვრობს, რომელიც რჩევასაც მოგცემთ
          და სახდელსაც დაგადებთ, უკეთურ ქცევათა მოსანანიებლად. აღსარება ჩააბარეთ
          და ის შეგინდობთ ცოდვებს.“ ამ დროს სიტყვა ჩაურთეს მისმა ქალიშვილებმა:
          „მამა, რად ხარ ასე ულმობელი? ამ საშინელ ავდარში რა რჩევას აძლევ? რად
          არ გზავნი იქ, სადაც გათბება? რაგინდ მტკიცეც არ უნდა იყოს მისი
          აბჯარასხმული მკლავები, მაინც გაეყინებოდა. სამი კაცის ძალისა რომც იყოს,
          სიცივე გაუჯდებოდა ძვალსა და რბილში. შორიახლოს კარვები და მომლოცველთა
          ქოხები გიდგას. მეფე ართურიც რომ გწვეოდა, მასაც კი საკადრისაც
          დაუხვდებოდი და უმასპინძლებდი. ჰოდა, გამოიჩინე სტუმართმოყვარეობა და ეს
          რაინდი შენთან მიიწვიე.“ რუხმა რაინდმა მიმართა პარციფალს: „ბატონო, ჩემი
          ქალიშვილები სწორს ამბობენ. მე აქვე, ახლოს ვცხოვრობ. მაგრამ ყოველ წელს,
          უფლის ვნების ჟამს, როცა მან თავგანწირული მსახურებით სამარადისო დიდება
          მოიპოვა, სიცივესა თუ სიცხეში, ამ უღრან ტყეს მოვაშურებ ხოლმე. რაც ამ
          მომლოცველობისას საგზლად მომაქვს, სიამოვნებით გიწილადებთ.“ ქალიშვილებიც
          დაბეჯითებით, მთელი გულით ემუდარებოდნენ და არწმუნებდნენ, რომ ცოტა ხნით
          სულის მოთქმა მის ღირსებას ჩრდილს არ მიაყენებდა. პარციფალმა თვალი
          შეავლო მათ და ნახა რომ, მიუხედავად ყინვისა, ტუჩები წითელი, სავსე და
          მხურვალე ჰქონდათ და ნიშანწყალიც არ ემჩნეოდათ მწუხარებისა, ამ წმინდა
          დღეს რომ შეეფერებოდა. მე რომ მმართებდეს ამ პატარა ცოდვისთვის მათი
          დასჯა, ამ ცოდვის მოსანანიებლად მათგან უთუოდ კოცნას მოვითხოვდი, ცხადია,
          მათთანვე შეთანხმებით. ქალი მუდამ ქალია და ქალადვე რჩება; თვით
          ძალგულოვან მამაკაცსაც კი გადაუწევს ხელს. ამის მაგალითები საკმარისადაა.
          მოკლედ, პარციფალი ყველამ - მამამ, დედამ და ქალიშვილებმა - გულითადად
          მიიპატიჟა, მაგრამ მან გაიფიქრა: „რომ დავთანხმდე, უცნაური სანახაობა
          გამოვა. უხერხულია, ამ მშვენიერი ქალიშვილების გვერდით ვიღაც ამხედრებული
          მიჭენაობდეს, როცა სხვები ფეხით მიუყვებიან გზას. თანაც, მე ვმტრობ მას,
          ვისაც ისინი ეთაყვანებიან და ვისგანაც შველას მოელიან. ვინაიდან, ის მე
          არ დამეხმარა და უბედურებისგან არ დამიცვა. ამდენად, მიჯობს, გავეყარო ამ
          ხალხს და ჩემს გზაზე გავწიო.“ და პარციფალმა მათ განუცხადა: „ჩემო ბატონო
          და ქალბატონო, ნება მიბოძეთ დაგემშვიდობოთ. დაე, იღბალმა სიხარული და
          ბედნიერება არ მოგაკლოთ! თქვენმა წარმტაცმა ქალიშვილებმა გულისხმიერება
          გამოიჩინეს, ჩემი გულითადი მიღება რომ მოინდომეს. მაგრამ, მომეცით
          უფლება, წავიდე!“ გამოთხოვებისას მან თავი მდაბლად დახარა და სხვებმაც
          დანანებით დაუკრეს თავი. ჰერცელოიდეს ძემ გზა განაგრძო. სარაინდო აღზრდამ
          ის თავშეკავებასა და თანაგრძნობაში გაწაფა. გულზე დარდი შემოსწოლოდა,
          რადგან ნორჩმა ჰერცელოიდემ მას ერთგული ბუნება უმემკვიდრა. ბოლოს გონების
          თვალი მას მიაპყრო, ვინც მთელი სამყარო შექმნა. დაფიქრდა სამყაროს
          შემოქმედზე, მის ყოვლისშემძლეობაზე და თავის თავს უთხრა: „ეგებ,
          დამეხმაროს უფალი და დარდი განმიქარვოს? თუ მას ოდესმე შეუხედავს
          რაინდისთვის მოწყალე თვალით, თუ რაინდს ოდესმე დაუმსახურებია მისგან
          ჯილდო, ანუ ფარ- ხმალი და ვაჟკაცური საქმენი თუკი რამედ უღირს, დაე, ის
          მეც დამეხმაროს და დარდი განმიფანტოს; ბოლოს და ბოლოს, დღეს უფლის
          შეწევნის დღეა, მაშ, შემეწიოს, თუკი შეწევნა ძალუძს!“ ის შებრუნდა და იმ
          მხარეს გაიხედა, საიდანაც მოვსულიყო. იქ კვლავაც გაუნძრევლად იდგნენ
          მომლოცველები, გულდარდიანნი მასთან განშორებით. ქალიშვილებმაც შეხედეს
          პარციფალს და მან აღიარა, რომ თვალს ვერ სწყვეტდა მათ, მონუსხული მათი
          სიტურფით. პარციფალმა გაიფიქრა: „თუ ღმერთს იმხელა ძალა აქვს, რომ ის
          პირუტყვსა თუ ადამიანს თავის ნებაზე ატარებს, დიდება მის ძალმოსილებას.
          დაე, შემეწიოს თავისი სიბრძნითა და სიკეთით და ჩემს კასტილიურ ბედაურს
          საუკეთესო გზა უჩვენოს. მაშ, გაქუსლე, საითაც უფალს ნებავს!“ მან აღვირს
          მოქაჩა და ცხენს დეზი ჰკრა. ცხენმაც ფონტანე ლა სალვაშესკენ გაქუსლა,
          სადაც პარციფალმა ოდესღაც ორილუსს ფიცი დაუდო. იქ ღვთისმოსავი
          ტრევრიცენტი დაყუდებულიყო, რომელსაც მთელი კვირა ემარხულა. აეკრძალა
          თუთისა თუ ყურძნის ღვინო და პურიც კი. მძიმე მარხვას იცავდა: სისხლის
          შემცველ საკვებს - ხორცსა და თევზეულს - პირს არ აკარებდა. აი, ამგვარ
          ღვთისმოსავ ცხოვრებას ეწეოდა, რამეთუ უფლის ნებით განეზრახა, ცათა
          სასუფევლისთვის განმზადებულიყო. მისი მარხულობა მძიმე აკრძალვებს
          მოიცავდა, მაგრამ ის თავშეკავებულობით უმკლავდებოდა სატანის ცდუნებებს.
          აწ პარციფალი მისგან შეიტყობს გრაალის საიდუმლოს. აქამდე თუ ვინმე
          შემეკითხებოდა ამის თაობაზე და გამიწყრებოდა, რადგან არაფერს ვეტყოდი,
          თავად ჩაიგდებდა თავს უხერხულ მდგომარეობაში. კიოტმა მთხოვა, ამაზე
          კრინტი არ დამეძრა, რადგან ამ თავგადასავალს მოუთხოვია მისთვის, არაფერი
          გაეთქვა იქამდე, ვიდრე ამბის მსვლელობა არ უკარნახებდა, უფრო დაწვრილებით
          ესაუბრა ამის შესახებ. კიოტს, ამ სახელგანთქმულ ოსტატს თხზვის
          ხელოვნებისა, ამ თავგადასავლის პირველი პირი ტოლედოში, მივიწყებული
          არაბული ხელნაწერის სახით უნახავს. ის ჯერ უნდა გარკვეულიყო ამაში და
          მისთვის უცნობი დამწერლობა უნდა შეესწავლა, თანაც ნიგრომანტიის
          ხელოვნებაში გაწაფვის გარეშე. მას ძალზე წაადგა, მონათლული რომ იყო,
          თორემ ეს თავგადასავალი დღემდე უცნობად დარჩებოდა. არცერთ წარმართულ
          მეცნიერებას ხელეწიფება გრაალის არსის გამოაშკარავება და მის საიდუმლოთა
          წვდომა. ოდესღაც ცხოვრობდა ერთი წარმართი, სახელად ფლეგეტანისი, ერთობ
          სახელგანთქმული თავისი განსწავლულობით. ეს ბუნების მკვლევარი დედის ხაზით
          სოლომონისგან წარმოდგებოდა და ძველი ებრაული მოდგმისა გახლდათ. მისი
          წარმომავლობის ხაზს ქრისტეს განკაცებამდე მივყავართ, ანუ იმ დრომდე,
          როდესაც ნათლობა იქცა ჩვენს ფარად ჯოჯოხეთის ცეცხლის წინაშე. ამ კაცმა
          დაწერა გრაალის ისტორია. მამის ხაზით ფლეგეტანისი წარმართი იყო და უფლის
          ნაცვლად ხბოს ეთაყვანებოდა. როგორ მოახერხა ეშმაკმა, ეს გონიერი ერი
          იმგვარ სირცხვილში ჩაეგდო, რომ მას ღმერთის ყოვლისშემძლეობა და სიბრძნე
          ხბოსგან ვერ განესხვავებინა! წარმართი ფლეგეტანისი ფლობდა ცოდნას
          ვარსკვლავთა გზისა და სრბოლის დროის შესახებ. ვარკვლავთა წრებრუნვას კი
          მჭიდროდ უკავშირდება კაცის ბედ-იღბალი. ასე აღმოაჩინა წარმართმა
          ფლეგეტანისმა ვარსკვლავთა კონსტელაციებში ჩამალული საიდუმლოებანი, რის
          შესახებაც თავად მორცხვად ჰყვება. მან განმარტა, რომ არსებობს ნივთი,
          რომელსაც „გრაალი“ ჰქვია; ეს სახელი მან არაორაზროვნად და მკაფიოდ
          ამოიკითხა ვარსკვლავეთში. „ის დედამიწაზე იმ ანგელოზთა დასმა დატოვა,
          მანამდე მაღლა, ვარსკვლავთა ზემოთ რომ მიმოქროდნენ, და, ალბათ, როცა კი
          ცოდვისგან განიწმინდებიან, კვლავ ცად ამაღლდებიან. მას მერე გრაალს
          ქრისტიანები იცავენ, წრფელი გულით. გრაალთან ხმობილი უზენაესი ადამიანური
          ღირსებითაა დაჯილდოებული.“ აი, ეს დაწერა ფლეგეტანისმა გრაალის შესახებ.
          კიოტი, ეს ბრძენი ოსტატი, მას შემდეგ ლათინურ წიგნებს ჩაჰკირკიტებდა და
          ეძებდა მინიშნებას, თუ სად უნდა ყოფილიყო ხალხი, რომელიც ისე
          განწმენდილიყო, რომ გრაალის მცველად იყო მოწოდებული. მან გამოიკვლია
          ბრიტანელთა, ფრანგთა, ირლანდიელთა და სხვა ხალხთა ქრონიკები. ბოლოს ის
          უწყება, რასაც დაეძებდა, ანჟუში ჰპოვა. მან წაიკითხა მაზადანის აუთენტური
          და ამომწურავი ისტორია და მისი მოდგმის სვე-ბედი გამოიკვლია. ასევე
          წაიკითხა, რომ ტიტურელსა და მის ვაჟს ფრიმუთელს გრაალი ანფორტასისთვის
          უმემკვიდრებიათ და რომ ჰერცელოიდე და ყოფილა მისი. ხოლო მან გახმურეტს
          აჩუქა ძე, რომელიც ამ თავგადასავლის გმირია. ჩვენი გმირი კი ამ დროს რუხი
          რაინდის მიერ დატოვებულ ახალ კვალს მისდევდა და, მიუხედავად თოვლის
          საფარისა, მალევე იცნო ის ადგილი, რომელიც ოდესღაც ნაირფერი ყვავილებით
          მოჩითული ეხილა. კლდის ძირას იყო ის არენა, სადაც მან, თავისი მამაცური
          ხელით, მიაღწია იმას, რომ ქალბატონ იეშუნტესთვის შეენდოთ და რომ ორილუსს
          რისხვა ჩაცხრომოდა. კვალმა ამას იქითაც, ერთ მამულამდე მიიყვანა,
          რომელსაც ფონტანე ლა სალვეშე ერქვა. იქ მას გულითადად შეეგება
          მასპინძელი. განდეგილმა ჰკითხა: „ჰოი, ბატონო, ამ წმინდა დღეს ასე რად
          დაიმძიმეთ თავი! აბჯრის ასხმა გარდაუვალმა ბრძოლამ ხომ არ გაიძულათ?
          ეგებ, ბრძოლა არც გიწევთ? თუ ასეა, ჯობდა, სხვაგვარად შემოსილიყავით,
          სიამაყე თუ მოგცემდათ ამის ნებას. ჩამოქვეითდით, ბატონო, და ცეცხლს
          მიეფიცხეთ; არამგონია, ეს უსიამოვნო იყოს თქვენთვის. ეგებ,
          თავგადასავალმა წარმოგგზავნათ ტრფობის ჯილდოს მოსაპოვებლად? თუ
          ჭეშმარიტად ელტვით სიყვარულს, გიჯობთ დღევანდელ დღეს თქვენი სიყვარული
          სხვა მიზნისკენ მიმართოთ! სხვა დროს კი, რასაკვირველია, იბრძოლეთ
          მანდილოსანთა გულის მოსაგებად. რაღაც უცდით, ჩამოქვეითდით!“ ჩვენი გმირი
          პარციფალი ცხენიდან ჩამოხტა და დიდი პატივითა და თავაზით წარუდგა
          განდეგილს. მოახსენა მომლოცველთა შესახებ, რომელთაც დააკვალიანეს და
          რჩევის საკითხავად მასთან გამოუშვეს. ბოლოს კი უთხრა: „ბატონო, მირჩიეთ
          რამე, რამეთუ ცოდვილი კაცი ვარ!“ ამ სიტყვებზე ღვთისმოსავმა კაცმა მიუგო:
          „სიამოვნებით მოგცემთ რჩევას, ოღონდ ზუსტად გამაგებინეთ, მაინც ვინ
          გამოგგზავნათ ჩემთან?“ „ბატონო, ტყეში ერთი რუხი რაინდი შემხვდა. ისიცა
          და მისი თანმხლებნიც გულთბილად მომესალმნენ. ამ პატიოსანმა კაცმა
          გამომგზავნა თქვენთან. მე მის ნაკვალევს გამოვყევი და თქვენც მოგაგენით.“
          თქვა მასპინძელმა: „ის კაჰენისი იყო, ერთობ წარჩინებული და კეთილშობილი
          კაცი. ეს თავადი პუნტურტაისია (Der Fürst ist ein Punturteise). მისი და
          ცოლად ჰყავს კარაისის ძლევამოსილი მეფეს. ხოლო თავადის ასულებივით უმანკო
          შვილები ჯერ არავის ჰყოლია. კაჰენისი მეფური წარმომავლობისაა და
          ყოველწლიურად მოდის აქ მოსალოცად.“ პარციფალმა ჰკითხა მასპინძელს: „ხომ
          არ შეშინდით, თვალი რომ მომკარით? ჩემმა გამოჩენამ ხომ არ აგაფორიაქათ?“
          მან მიუგო: „დამიჯერეთ, ბატონო, დათვი და ირემი უფრო ხშირად მაშინებს,
          ვიდრე კაცი. გარწმუნებთ, ადამიანებს არ ვუფრთხი. მათთან ურთიერთობის
          საკმაო გამოცდილება მაქვს. ტრაბახად თუ არ ჩამომართმევთ, გეტყვით, რომ
          ბრძოლაში თუ მანდილოსანთა წინაშე მხდალი არასდროს ვყოფილვარ. კურდღლის
          გული არასდროს მქონია და არც ბრძოლისთვის ამირიდებია თავი. იმხანად, როცა
          თავს ბრძოლებში ვცდიდი, თქვენსავით რაინდი ვიყავ და ზენა სიყვარულს
          ველტვოდი. არც თუ იშვიათად ცოდვიანი აზრები ამღვრევდა ჩემი გულის
          სიწმინდეს. ბრწყინვალე ცხოვრებას ვეწეოდი, ერთი ქალბატონის კეთილგანწყობა
          რომ მომეპოვებინა. დღეს ეს ყველაფერი დავიწყებას მიეცა! მომაწოდეთ
          აღვირი, დაე, თქვენმა ცხენმა კლდის ძირას დაისვენოს. ჩვენ კი ცოტა
          გავიაროთ, ბალახ-ბულახი და გვიმრები მოვძებნოთ ცხენისთვის. თორემ მისთვის
          სხვა საჭმელი არ გამაჩნია.“ პარციფალს არ უნდოდა მისთვის აღვირი
          დაენებებინა, მაგრამ ღვთისმოსავმა კაცმა უთხრა: „თქვენი სანაქებო
          ზრდილობა გიკრძალავთ მასპინძელთან ურჩობას. თუ არ დაიშლით,
          გისაყვედურებთ.“ და პარციფალმა მასპინძელს აღვირი გადასცა. მან ცხენი
          კლდის ნიშაში შეიყვანა, სადაც მზის სხივები არ აღწევდა. ამ ბუნებრივად
          შექმნილი თავლიდან წყარო იღებდა სათავეს. პარციფალი თოვლში იდგა და
          იცდიდა. სუსტი ადამიანი ამ ყინვაში რკინის აბჯარში ყოფნას ნამდვილად ვერ
          გაუძლებდა. ამის შემდეგ მისმა მასპინძელმა ის ქარისაგან დაცულ
          გამოქვაბულში შეიყვანა, რომელსაც აგიზგიზებული ნახშირი ათბობდა, რაც
          სტუმარს ძალზე ესიამოვნა. მასპინძელმა სანთელი აანთო და ჩვენმა გმირმაც
          აბჯარი აიხსნა. გამოქვაბულის ძირი ჩალითა და გამხმარი გვიმრით იყო
          მოფენილი. როდესაც პარციფალმა სხეულის ნაწილები გაითბო, მის კანს ჩვეული
          ფერი დაუბრუნდა. დაღლილიც იყო ამდენი ხნის უგზო-უკვლოდ ხეტიალით ტყეში,
          სადაც მრავალი ღამე ღია ცის ქვეშ გაათია. აწ კი კეთილ მასპინძელს
          გადაეყარა, რომელმაც ასე კარგად მიიღო. განდეგილმა მოსასხამი მოახურა და
          სხვა გამოქვაბულში შეიყვანა. იქ უამრავი წიგნი იყო, რომელსაც ნიადაგ
          ჩაჰკირკიტებდა ეს ღვთისმოსავი კაცი. იქვე იდო საკურთხევლის ქვა, რომელსაც
          გადასაფარებელი არ ეფარა, წითელი პარასკევის ადათისამებრ. საკურთხეველზე
          იდო რელიკვიათა ზარდახშა, რომელიც პარციფალს მყისვე ეცნო. ის ზარდახშა
          იყო, რაზე ხელის დადებითაც მან დაიფიცა, რის შედეგადაც ქალბატონ იეშუტეს
          უბედურება ბედნიერებამ შეცვალა და უზომო სიხარული მიანიჭა. პარციფალმა
          უთხრა თავის მასპინძელს: „ბატონო, ეს რელიკვიათა ზარდახშა მე ადრეც
          მინახავს. ოდესღაც აქ ვიყავი მოსული და მასზე დავიფიცე. აქვე ვნახე
          შეფერილი შუბიც. ბატონო, ის მე ავიღე. როგორც შემდგომში დავრწმუნდი, ეს
          შუბი საბრძოლო დიდების მოპოვებაში დამეხმარა. ერთხელ ისე გამიტაცა ფიქრმა
          ჩემს მეუღლეზე, რომ ირგვლივ ვერაფერს აღვიქვამდი. ამ მდგომარეობაში
          მყოფმა ორი ცხარე ბრძოლა გადავიტანე, ისე რომ არაფერი გამიგია. იმხანად
          მე ჯერაც პატივსაცემი რაინდი ვიყავი. აწ კი უდიდესი სატანჯველი მაწევს
          კისერზე, რასაც კი შეიძლება კაცმა გაუძლოს. თქვენო კეთილშობილებავ,
          მითხარით, ღვთის გულისათვის, რა ხანი გავიდა მას შემდეგ, რაც ის შუბი
          ავიღე.“ თქვა ღვთისმოსავმა კაცმა: „ის შუბი აქ ჩემს მეგობარ ტაურიანს
          დარჩა; მოგვიანებით შემომჩივლა ამ დანაკარგის თაობაზე. ოთხნახევარი წელი
          და სამი დღეა გასული იქიდან, რაც თქვენ მისი შუბი წაიღეთ. თუ გნებავთ,
          დაზუსტებით გამოგითვლით.“ და მან ერთ ფირფიტაზე აჩვენა წელთა და კვირათა
          რაოდენობა, რომელიც მას შემდგომ ამოეკაწრა. „აწ გაცხადდა ჩემთვის, თუ რა
          ხანს მიხეტიალია უგზო-უკვლოდ და უმიზნოდ“ თქვა პარციფალმა. „ბედნიერება
          და სიხარული მიუღწეველ ოცნებად მექცა. მათ ნაცვლად მძიმე ტანჯვა მაწევს
          ტვირთად. ნება მიბოძეთ, უფრო მეტი გიამბოთ ჩემს ცხოვრებაზე, ბატონო.
          აქედან წასვლის შემდგომ, ეკლესიასა თუ მონასტერში, სადაც ღმერთს
          ადიდებენ, ფეხი არ შემიდგამს. მე მხოლოდ ბრძოლას დავეძებდი და მთელი
          გულით მძაგდა უფალი, რადგან ჩემს მწუხარებაში ბრალეულად მას მივიჩნევდი,
          რამეთუ ისე გამიმრავლა ტანჯა-წამება, რომ მთელი ჩემი ბედნიერება
          სიცოცხლეშივე დამისამარა. რომ დამხმარებოდა უფალი, მისი ყოვლისშემძლეობის
          ძალით, ჩემს ბედნიერებას მტკიცედ ჩავეჭიდებოდი და სევდის ჭაობის დაშლამულ
          ფსკერზე არ ჩავეშვებოდი. ჩემი მამაცური გული დაჭრილია; მასზე ღია
          ჭრილობაა მას შემდეგ, რაც მწუხარებამ მისი ეკლიანი გვირგვინი დაადგა ჩემს
          რაინდულ დიდებას, უშიშარ ვაჟკაცებთან ბრძოლაში გამარჯვებით რომ მოვიპოვე.
          და მე ამ სირცხვილს მივაწერ მას, ვისაც ნებისმიერ გასაჭირში ძალუძს
          დახმარება. და, თუმცაღა, ეს ასეა, ის მე არ დამეხმარა, რაგინდ ბევრი
          ითქმოდეს იმის თაობაზე, ის ყველა გაჭირვებულს შეეწევაო.“ მასპინძელმა
          ამოიოხრა და პარციფალს დაკვირვებით გახედა. შემდეგ კი თქვა: „ბატონო, თუ
          გონი გაგაჩნიათ, მტკიცედ უნდა მიენდოთ უფალს. ის უთუოდ დაგეხმარებათ,
          ამის დრო რომ მოვა. დაე, ორივეს გადმოგვხედოს წყალობის თვალით!
          დაბრძანდით და მშვიდად და თანმიმდევრულად ამიხსენით, რამ განგარისხათ
          ისე, რომ უფალი შეიძულეთ. მაგრამ, ვით თქვენს ზრდილობას ეკადრება, სანამ
          უფლის შესახებ მოჰყვებით ჩივილს, ჯერ თქვენს უდანაშაულობაში დამარწმუნეთ.
          უფალი მუდამ მზადაა ჩვენ დასახმარებლად. თუმცაღა, ერთი უმეცარი კაცი ვარ,
          მაგრამ ბიბლიური უწყებანი წაკითხული და გადაწერილი მაქვს; იქ კი
          გვეუწყება, რომ ადამიანი განუხრელად უნდა იღწვოდეს, დაიმსახუროს
          უკიდეგანო შეწევნა უფლისა, რომელიც მუდამ მფარველობს სამშვინველს,
          როდესაც მას ჯოჯოხეთში დანთქმა ემუქრება. მიენდეთ უფალს და ნურასდროს
          დაეჭვდებით მასში, რამეთუ ის ერთგულების განსახიერებააა, რომელსაც სძულს
          სიცრუე და ორპირობა. მადლობა გვეთქმის იმისთვის, რაც მან ჩვენთვის
          მოიმოქმედა: მისი ზენარე წარმომავლობის მიუხედავად, ჩვენ გამო მან კაცის
          სახე მიიღო. უფალი ჰქვია და თავად არის ჭეშმარიტება, ხოლო სიყალბე სძულს
          მას. ეს ყოველივე მშვიდად განსაჯეთ. ის ორგულად ვერავის მოექცევა.
          შეიგნეთ ეს და ნუ დაეჭვდებით მასში. თუ რისხვით აღივსებით, მისგან ნუგეშს
          ნუ ელით. ვინც მოისმენს, თუ რამხელა სიძულვილით სდევნით მას, თქვენს
          გონიერებაში ეჭვი შეეპარება. დაფიქრდით იმაზე, თუ რა მოიმოქმედეს
          ღვთისმგმობელმა ლუციფერმა და მისმა თანამზრახველებმა. თუმც, მათ არ
          იცოდნენ, რა იყო მრისხანება, ჩვენ, ადამიანებს რომ გვჩვევია! ჰოი,
          ღმერთო! საიდან მიეცათ მათ ეს მოშურნეობა და სიძულვილი, მუდმივი
          ამბოხისკენ რომ უბიძგებს? ამისთვის ჯოჯოხეთის ცეცხლი ერგებათ მწარე
          ჯილდოდ! ასტიროთი და ბელკიმონი, ბელეტი და რადამანტი და კიდევ სხვანი,
          ისინი არიან, ვიზედაც მსმენია, სიძულვილის გამო, მთელი სხივმოსილი ციური
          დასი ჯოჯოხეთურ უკუნად ექცათო. როცა ლუციფერი, თავის ხროვასთან ერთად,
          ჯოჯოხეთში დაინთქა, მისი ადგილი ადამიანმა დაიკავა: ღმერთმა შექმნა
          მიწაზე ღირსი ადამი, ხოლო ადამის ნეკნიდან შეიქმნა ევა, რომელსაც ჩვენს
          უბედურებაში უდევს წილი. რამეთუ, მან ყურად არ იღო შემოქმედის მცნება და
          მთელი ჩვენი ბედნიერება გააცამტვერა! მათ ეყოლათ შვილები: ერთმა მათგანმა
          მოუთოკავი მრისხანების, სიხარბისა და განდიდების წყურვილის გამო, შებღალა
          თავის წინაპართა ქალწულებრივი უმანკოება. ზოგს ამჟამად ახსნა-განმარტება
          სჭირდება ამ სიტყვების საზრისის გასაგებად. თუმცაღა, ეს ნამდვილი
          ამბავია, რომელიც შეცოდების ნიადაგზე მოხდა.“ პარციფალი დაეჭვებით
          ჩაეკითხა: „ვერ ვიჯერებ, რომ შეიძლება დაიბადოს კაცი, რომელიც თავის
          წინაპართა ქალწულებრივ უმწიკვლოებას შებღალავს. ასეთ რამეს როგორ
          ამტკიცებთ!“ მასპინძელმა მიუგო: „მე გაგიფანტავთ ეჭვს. წმინდა წყლის
          ჭეშმარიტებას რომ არ ვამბობდე, უფლება გექნებოდათ, გამწყრომოდით სიცრუის
          გამო. ადამის დედა მიწა იყო და ის დედამიწის ნაყოფით საზრდოობდა. იმ
          დრომდე დედამიწა ქალწული იყო. აწ კი შეიტყვეთ, თუ ვინ წარტაცა მას
          ქალწულებრივი უმანკოება: ადამი იყო მამა კაენისა და კაენმა მოკლა თავისი
          ძმა აბელი, ერთი ბეწო სარგებლის გამო. და როცა ქალწულებრივ მიწას სისხლი
          დაეპკურა, მისი უბიწოებაც განქარდა. ეს უბიწოება მას ადამის ძემ, კაენმა
          წარტაცა და იმ დღიდან მოყოლებული, მშვიდობა აღარ სუფევს კაცთა შორის.
          დედამიწაზე უბიწო ქალწულზე წმიდა არაფერია. თავად განსაჯეთ: ჩვენი უფალი
          ქალწულმა შვა, ასე რომ, ქალწულისგან სულ ორი ადამიანი წარმოდგება: ადამი
          და ქრისტე. ადამისებრ უფალმაც კაცებრივი სახე მიიღო. ეს, მისი სიდიადის
          მიუხედავად, გამოხატულებაა თვინიერი თავგაღებისა, რამეთუ კაცად მოვიდა
          კაცთა შორის. ადამისგან ჩვენი წარმომავლობა ტკივილიცაა და ნეტარებაც,
          იმავდროულად: ნეტარება იმის გამო, რომ ღმერთმა ანგელოზთა მთელ დასზე
          მაღლა დაგვაყენა და ამით მასთან ჩვენი ნათესაობა ცხადჰყო. ხოლო ტკივილი
          იმიტომ, რომ ადამისგან მემკვიდრეობად ცოდვის ტვირთი გვერგო და აწ მისი
          ტარება გვიწევს. ხოლო ამ ცოდვისგან შეგვიწყალა მან, ვინც ყოვლისშემძლე და
          ყოვლად გულმოწყალეა, ვინც განკაცებით თავი დადო და ორგულობას შეებრძოლა.
          მას ნურაფერს დასწამებთ, თორემ მშვინვიერ სიმშვიდეს გამოეთხოვებით!
          მოინანიეთ თქვენი ცოდვები! დაუფიქრებლად ნუ წამოისვრით სიტყვებს და
          სულსწრაფ ქმედებასაც ერიდეთ. მერწმუნეთ, ვინც შურისგებას მისი
          სნეულებისთვის უკადრისი სიტყვებით ლამობს, მას თავადვე გამოაქვს მსჯავრი
          საკუთარ თავზე! ძველი სიბრძნე, ერთგულებას რაც ჩაგაგონებთ, დღესაც
          ფასეულია თქვენთვის. თავის დროზე ეს სიბრძნე წინასწარმეტყველმა პლატონმა
          გადმოგვცა და, აგრეთვე, ქურუმმა ქალმა სიბილემ. მრავალი წლის წინ მათ
          წინასწარმეტყველურად განაცხადეს, რომ ეს დიდი ცოდვა მოგვეტევებოდა; რომ
          ჯოჯოხეთიდან ღვთიური სიყვარულით გვიხსნიდა უზენაესის ხელი, რომელიც ოდენ
          უღვთოთ ჩატოვებდა იქ. ჭეშმარიტ მოყვარულთაგან მოგვეცა ეს დიდებული
          აღთქმა: ის ნათელია სხივმოსილი, მარადიულად მსუფევი თავისსავე
          სიყვარულში. ვისაც მან ეს სიყვარული განუცხადა, ის ნეტარ არს ამ
          სიყვარულში. ადამიანები ორ ჯგუფად იყოფიან; მათ ძალუძთ აირჩიონ: მისი
          სიყვარული ან მისი მრისხანება. თავად განსაჯეთ, რა გირჩევნიათ! ცოდვილს,
          ვინც არ სცნობს სინანულს, უფლისგან შენდობა არ ეღირსება. ხოლო ცოდვათა
          მომნანიებელს არ მოაკლდება წყალობა ღვთისა, რომლისთვისაც დაფარული
          არაფერია. ადამიანის აზრი სამზეოზე არ გამოდის. ყველა ქმნილებისთვის
          ჩაკეტილია, კლიტისა და ურდულის გარეშე. ბნელია და სინათლის სხივი მას ვერ
          ააშკარავებს. თუმცაღა უფალი, განსახიერება სიწმინდისა, თავისი
          სხივმოსილებით განჭოლავს წყვდიადის კედელს. უხმოდ და უხილავად, ელვის
          სისწრაფით იჭრება გულში და ელვის სისწრაფითვე გამოდის იქიდან. გულიდან
          სამყაროს ნათელში ვერარა აზრი გასხივდება ისე მყისიერად, რომ უფალმა
          წინდაწინვე არ განსაჯოს. დაწმენდილ აზრებს ის სიხარულით ეგებება. და
          რადგან უფალი ასე ამოწმებს ჩვენს აზრებს, ვაგლახ, რატომ ვერ ვიცავთ თავს
          ავ საქმეთაგან! როცა კაცი თავისი სიავით უფალს არცხვენს, რაღაში არგია
          მთელი მისი ზრდილობა? სად ჰპოვოს მისმა საბრალო სამშინველმა თავშესაფარი?
          თუკი ღმერთს, რომლის ხელთაცაა სიყვარული და მრისხანება, გაანაწყენებთ,
          გარდაუვალი დაღუპვისაგან ვეღარაფერი გიხსნით. ჩაუფიქრდით ამას, უფალმა
          კეთილგონიერება კვლავ რომ დაგიფასოთ!“ უთხრა პარციფალმა: „ბატონო, გულით
          გამახარა თქვენმა შეგონებამ, რომ კაცს სიკეთისა თუ სიავისათვის სათანადოდ
          მიეზღვება. მაგრამ მე, მიუხედავად ჩემი ერთგულებისა, სიყრმის წლებიდან
          დღემდე ტანჯვა-წამება არ მომკლებია.“ მასპინძელმა მიუგო: „თუ გამიმხელთ,
          რა გტანჯავთ და რა ცოდვა გამძიმებთ, სიამოვნებით მოგისმენთ. ნება
          მომეცით, ეს საქმე მე განვსაჯო და ეგებ, რაღაც გირჩიოთ, რაზედაც თავად
          ჯერ არ დაფიქრებულხართ.“ პარციფალმა სიტყვა ჩამოართვა: „ჩემი უდიდესი
          საწადელი გრაალის მოპოვებაა; ამასთანავე, უზომოდ მენატრება ჩემი მეუღლე;
          მისებრ მშვენიერი არსება ჯერ ქვეყნად არ შობილა. გრაალისაკენ და მისკენ
          მიმიწევს გული დღენიადაგ.“ თქვა მასპინძელმა: „გეთანხმებით, ბატონო!
          წუხილი მეუღლის მონატრების გამო, გასაგები და მართებულია. თუ მიწაზე
          თქვენი ქორწინება შეუბღალავია, ჯოჯოხეთისა არ უნდა გეშინოდეთ. ღვთის
          შეწევნით, მალე მოიშორებთ ტანჯვის ბორკილებს და ამ წამებისგან
          გათავისუფლდებით. მაგრამ თქვენ ისიც თქვით, რომ გრაალსკენ მიგიწევთ გული.
          ჰოი, უმეცარო! ვწუხვარ ძალიან. გრაალს მხოლოდ ის მოიპოვებს, ვინც იმდენად
          ცნობილია ზეცაში, რომ ზეცა პირადად იხმობს გრაალთან! აი, ეს უნდა მეთქვა
          გრაალის თაობაზე. და ეს დანამდვილებით ასეა, რადგან თავად მაქვს
          განცდილი.“ ჰკითხა პარციფალმა: „ ოდესმე თუ ყოფილხართ იქ?“ და მიუგო
          მასპინძელმა: „დიახ, ბატონო.“ პარციფალს სიტყვა არ დასცდენია იმის
          შესახებ, რომ ერთხელ თავადაც მოხვდა იქ. ჩაეკითხა განდეგილს, კიდევ რას
          მეტყვით გრაალთან დაკავშირებითო. მასპინძელმა მიუგო: „ვიცი, რომ
          მუნსალვეშეში, გრაალის სამკვიდრებელში, ბევრი გულადი რაინდი ცხოვრობს,
          ხშირად რომ მიეშურებიან ხოლმე თავგადასავალთა საძიებლად. ეს მეტაძრენი
          ბრძოლას - ეს მათ მარცხს მოუტანს თუ დიდებას - ცოდვათა მოსანანიებელ
          საქმედ მიიჩნევენ. ასე რომ, იქ უშიშარი მეომრები მკვიდრობენ და ახლა
          იმასაც გიამბობთ, მათ რაც ასაზრდოვებთ: ისინი საჭმელ-სასმელს უზადოდ
          წმიდა ქვისგან იღებენ და თუ ამ ქვის შესახებ აქამდე არაფერი გსმენიათ, აწ
          მე აღგიწერთ. მას ჰქვია Lapsit exillis (განმარტება: ლაპსიტი = ქვა;
          ექსილის = პატარა, თხელი; სხვა განმარტებანი: „სიბრძნის ქვა; ფუძის ქვა;
          დასაბამის ქვა; „სამშობლოს მოშორებული ქვა“; ბოდო მერგელის მტკიცებით ის
          წარმოადგენს შემოკლებას „lepis lapsus ex illis stellis“-სა, რაც ნიშნავს
          „ვარსკვლავეთიდან ჩამოსულ ქვას“) ამ ქვის სასწაულებრივი ძალით ფასკუნჯი
          იფერფლება და ნაცარტუტად იქცევა, საიდანაც ხელახლა აღდგება. ეს ფასკუნჯის
          განგურია, რის შემდეგადაც ის უწინდებურ ბრწყინვალებას ასხივებს. თუ ამ
          ქვას სასიკვდილო სენით შეპყრობილი ადამიანი შეხედავს, შემდგომი კვირის
          განმავლობაში მას სიკვდილი არ მოელის. ის არც ბერდება და მისი სხეული
          ისეთივე რჩება, როგორიც იყო მაშინ, როცა ამ ქვას შეავლო თვალი. ქალწული
          იქნება თუ ჭაბუკი, ცხოვრების გაფურჩქვნის ხანაში რომ დგას, ამ ქვას ორი
          საუკუნის განმავლობაშიდაც რომ უმზერდეს, მხოლოდ თმა თუ გაუჭაღარავდება.
          ეს ქვა იმხელა სასიცოცხლო ძალას ანიჭებს ადამიანს, რომ მისი ძვალი და
          ხორცი ჭაბუკურ სიჩაუქეს ინარჩუნებს. მას გრაალსაც ეძახიან. სწორედ
          დღევანდელ დღეს მასზე გარდამოდის უწყება, რასაც მის სასწაულებრივი ძალა
          ეფუძნება. დღეს წითელი პარასკევია და ამ დღეს მუნსალვეშეში ციდან
          ჩამოეშვება მტრედი და ქვასთან პაწაწინა, თეთრი სეფისკვერი (Oblate)
          მიაქვს. დებს ქვაზე და ამის შემდეგ ეს ქათქათა თეთრი მტრედი კვლავ ცაში
          ბრუნდება. როგორც ამბობენ, მტრედი ყოველი წლის წითელ პარასკევს დებს ამ
          ქვაზე სეფისკვერს, რომელიც სასწაულებრივ ძალას ანიჭებს მას, ულევად და
          უხვად გააჩინოს საუკეთესო საჭმელ-სასმელი, რაც კი ქვეყნად არსებობს,
          ყველაფერი, რასაც მიწა აღმოაცენებს თუ ნანადირევი იმ ყველაფრისა, რაც კი
          ამ ცის ქვეშ დარბის, დაფრინავს თუ დაცურავს. გრაალის სასწაულებრივი ძალა
          უზრუნველყოფს გრაალის რაინდთა საძმოს ყოფა- ცხოვრებას. აწ ისმინეთ, თუ
          ვინ არიან ისინი, ვისაც გრაალმა უხმო. ქვის ზედა მხარე იდუმალ
          დამწერლობას ასხივებს. ის იუწყება ვინაობასა და წარმომავლობას იმ
          ქალწულებისა და ჭაბუკებისა, ვისაც წილად ხვდათ ბედნიერება, გრაალს ეხმო.
          ეს დამწერლობა თავისით ჩნდება და წაკითხვისთანავე მყისიერად ქრება
          თვალთახედვიდან. ყოველი ზრდასრული ადამიანი, რომელიც დღეს გრაალთან
          ცხოვრობს, ბავშვობაშივე იქნა მისგან ხმობილი. და ყოველმა დედამ ბედნიერად
          უნდა შერაცხოს თავი, რომ მისი შვილი იხმეს გრაალის მსახურებისთვის.
          ხარობენ ღარიბები თუ მდიდრები, როცა მათი შვილი გრაალის საძმოს წევრი
          ხდება. მრავალი ქვეყნიდან მოსული წევრები მთელ ცხოვრებას გრაალთან
          ატარებენ, ყოველგვარი ზადისა და ცოდვისაგან თავდახსნილნი. მოგვიანებით,
          ცათა საუფეველში მათ დიდი ძღვენი ელით. როდესაც მიწიერ ცხოვრებას
          დაასრულებენ, ცად ზენა სრულქმილება ებოძებათ. იმ კეთილშობილ და ამაღლებულ
          ანგელოზებს, რომელთაც ლუციფერისა და ღვთიური სამების დაპირისპირებაში
          არცერთის მხარე დაუჭერიათ, სასჯელად ერგოთ მიწაზე ჩამოსვლა, ამ უზადოდ
          წმინდა ქვის დასაცავად. მე არ ვიცი, ღმერთი შეუნდობს მათ, თუ მან
          საბოლოოდ განდევნა ისინი. თუ ღვთიური სამართალი დაუშვებს, უფალი ალბათ
          მათ შეიწყალებს. იმ დღიდან მოყოლებული, გრაალს იცავენ ის ადამიანები,
          ვისაც უფალი უხმობს და ვისთანაც თავის ანგელოზს მიაგზავნის. აი, ასეა
          საქმე, ჩემო ბატონო, გრაალთან დაკავშირებით.“ უთხრა პარციფალმა: „თუკი
          რაიდნული საქმეებით, ფარითა და მახვილით, შესაძლებელია მიწიერი დიდებისა
          და მარადიული ლხენის მოპოვება, მე ხომ მთელი ცხოვრება ამისათვის
          ვირჯებოდი. არასდროს ამირიდებია თავი ბრძოლისთვის და მედგრად ვიბრძოდი
          გმირის სახელი მოსახვეჭად. თუკი უფალს რამე გაეგება საბრძოლო საქმეებისა,
          მე უცილობლად უნდა მიხმოს გრაალთან, რათა ჩემი საქმეებით გამიცნოს.
          ბრძოლას არასდროს შევუშინდები!“ მისმა ღვთისმოსავმა მასპინძელმა უთხრა:
          „მაგრამ ამისათვის თავმდაბლობაში უნდა გაიწაფოთ და ქედმაღლობას უნდა
          უფრთხოდეთ. ერთობ იოლია, ჭაბუკური სიფიცხის გამო, თავმდაბლობისა და
          თვითფლობის მცნებას გადახვიდეთ! ქედმაღლობას კი მუდამ დაცემა მოსდევს!“
          ამ სიტყვების შემდეგ მასპინძელმა გონების თვალი იმ აზრებზე გადაიტანა, აწ
          რისი გაზიარებაც უნდოდა მას პარციფალისთვის. მან თქვა: „ბატონო, იქ
          ცხოვრობს მეფე, რომლის სახელია ანფორტასი. მისმა გულისგანმგმირავმა
          უბედურებამ, ჯილდომ მისი ქედმაღლობისა, დაე, მე და თქვენ, საბრალო
          ცოდვილთ, გული მოგვილბოს. მისმა ჭაბუკურმა შემართებამ, ძალმოსილებამ და
          ტრფიალების წადილმა, რომელიც გონიერებისა და ზნეობრიობის ყოველგვარ
          საზღვარს იყო გადასული, მას დიდი სატანჯველი დააწია თავს. ამგვარი ქცევა
          გრაალის კანონებს ეწინააღმდეგება! რაინდები და ყმები მოვალენი არიან
          ქარაფშუტულ საქციელს მოერიდონ, რადგან თავმდაბლობა გაცილებით მძლავრია
          ამპარტავნებაზე. გრაალთან ცხოვრობს გამორჩეული საძმო, ბრძოლაში
          გამობრძმედილი მკლავით აქამდე ყველა თავდასხმა რომ მოუგერიებია. ასე რომ,
          გრაალის საიდუმლეობანი საიმედოდაა დაცული; ეს საიდუმლოება მხოლოდ
          მათთვისაა გაცხადებული, ვისაც მუნსალვეშეში იხმობენ გრაალის მცველად.
          ერთადერთმა ადამიანმა შეაღწია მუნსალვეშეში, რომელიც იქ არ მიუხმიათ.
          მაგრამ ის უგუნური აღმოჩნდა და ცოდვით დამძიმებული წავიდა იქიდან. მან
          ხელიდან გაუშვა შესაძლებლობა, მასპინძლისთვის ეკითხა მისი სნეულების
          მიზეზი, თუმცაღა აშკარად დაინახა მისი გასაჭირი. მე არავის გაკიცხვა
          მწადია, მაგრამ მან, იმით რომ არაფერი იკითხა მასპინძლის ტანჯვის
          შემხედვარემ, ისეთი ცოდვა დაიდო, რომელიც უთუოდ უნდა მოინანიოს, რამეთუ
          ანფორტასივით ტანჯული ცხოვრება არავის აქვს. მასზე წინ მეფე ლეჰელინმა
          ბრუმბანეს ტბამდე მიაღწია, სადაც ის უშიშარმა გმირმა ლიბეალს
          პრინლასკორსელმა ორთაბრძოლაში გამოიწვია. ლიბეალსი ამ ბრძოლაში დაიღუპა,
          ხოლო ლეჰელინმა მკვდარი რაიდის ცხენი წაიყვანა და იქაურობას გაეცალა; ასე
          რომ მკვდრების ძარცვით გაითქვა სახელი. ბატონო, თქვენ ლეჰელინი ხომ არ
          ხართ? თქვენი ცხენი ამ ჩემს თავლაში ისე იქცევა, თითქოს გრაალის საძმოს
          კუთვნილ ცხენთაგან ერთ- ერთია. ის მუნსალვეშედან უნდა წარმოდგებოდეს,
          რადგან უნაგირზე გვრიტი ახატია. ეს გერბი გრაალის საძმოს ანფორტასმა
          გადასცა ჯერ კიდევ მაშინ, როდესაც ის ჯანმრთელი და ბედნიერი იყო. იქიდან
          მოყოლებული გრაალის რაინდები ამ გერბს ატარებენ ფარზე. ტიტურელმა
          უმემკვიდრა ის თავის ვაჟს, მეფე ფრიმუთელს. სწორედ ასეთი გერბიანი ფარით
          ხელში გამოეთხოვა ის სიცოცხლეს ერთ-ერთ ორთაბრძოლაში. მას ისე უსაზღვროდ
          უყვარდა თავისი მეუღლე, რომ კაცს ქალი ასე არასდროს ჰყვარებია. და ქალიც
          უზომოდ ერთგული იყო მისი. აიღეთ მისგან მაგალითი და მისებრ მთელი გულით
          შეიყვარეთ თქვენი მეუღლე. თუ გსურთ, რომ მას მიბაძოთ, თქვენც ასე უნდა
          მოიქცეთ. ანფორტასამდე გრაალის მეფე ის იყო. აჰ, ბატონო ჩემო, საიდან
          მოსულხართ? მოთხარით, რა მოდგმისა ხართ!“ მათ ერთმანეთს თვალი თვალში
          გაუყარეს და ბოლოს პარციფალმა უთხრა მასპინძელს: „მე წარმოვდგები
          კაცისგან, რომელიც მისი რაინდული სულისკვეთების გამო, ორთაბრძოლაში
          სიკვდილს ეწია. ბატონო, სიკეთე ჰქმენით და ის თქვენს ლოცვებში
          მოიხსენიეთ: მამაჩემს ერქვა გახმურეტ ანჟუელი. მე ლეჰელინი არ ვარ,
          ბატონო! თუმცა ერთხელ მეც გავძარცვე მიცვალებული, მაგრამ ეს ჩემი
          ბრიყვული შეუგნებლობის გამო მოხდა. დიახ, შევცოდე და ამ ცოდვას ვაღიარებ.
          ჩემმა ცოდვიანმა ხელმა კუკუმერლანდის მეფე ითერი მოკლა. მე ითერი ძირს
          დავეცი და ავართვი ის, რაც ასართმევი იყო.“ „ვაგლახ და ვაი, წუთისოფელო!
          ნუთუ ესაა შენი სრბოლა-ტრიალი!“ შესძახა ამ უწყებით შეძრწუნებულმა
          მასპინძელმა. „კაცთათვის მეტი გულისტკივილი და ტანჯვა-ვაება მოგაქვს,
          ვიდრე სიხარული. ნუთუ ეს არის შენი ჯილდო? ეს სიმღერის დასასრულია!“ და
          მან განაგრძო: „ძვირფასო დისწულო, რა უნდა ვთქვა ამაზე? შენ შენი
          ნათესავი მოკალი. და როცა ამ დანაშაულისთვის უფლის სამსჯავროს წინაშე
          წარდგები, იქ მოინანიებ, შენივე სისხლისა რომ გამოასალმე სიცოცხლეს.
          როგორ გამოისყიდი ითერ გაჰავიესელის სიკვდილს? უფლის ნებით ის
          კეთილშობილების ჭეშმარიტ ნაყოფად განსხეულდა, დედამიწას რომ ამშვენებდა.
          მას, წესიერების ამ განსახიერებას, სძულდა ყოველგვარი უსამართლობა.
          მიწიერი ზადი მას ვერ ეკარებოდა და მხოლოდ კეთილშობილებასა და ღირსებას
          გაეღო მისი გულის კარი. ამ ჩინებული ვაჟკაცის გამო მანდილოსნები უნდა
          გადაგმტერებოდნენ; რამეთუ მათ მსახურებას ესწრაფვოდა მუდამ, ხოლო ქალებს
          თვალები უბრწყინავდათ მისი ძალმოსილების შემხედვარე. ღმერთმა შეგინდოს,
          ამხელა გულისტკივილი რომ მიაყენე მათ! დედაშენ ჰერცელოიდესაც, ჩემს დას,
          შენ ნატვრაში აღმოხდა სული!“ „ღვთისნიერო კაცო! რა მითხარით ახლა? ეს
          შეუძლებელია!“ წამოიძახა პარციფალმა. „გრაალის მბრძანებელიც რომ გავხდე,
          ვერც ეს გამიქარვებს ტკივილს, რომელიც თქვენი ნათქვამით მომადგა. თუ
          ნამდვილად თქვენი დისწული ვარ, მომექეცით სამართლიანად და გულწრფელად
          მითხარით, რომ სიმართლეს ამბობთ!“ უთხრა ღვთისმოსავმა კაცმა: „ტყუილის
          თქმა მე არ მჩვევია! ერთგულების გამო დალია სული დედაშენმა შენთან
          განშორების ჟამს. შენ იყავი ის მხეცი, მის ძუძუს რომ წოვდა, შენ იყავი ის
          ურჩხული, მისგან რომ გაფრინდა; ეს ყველაფერი დედაშენმა სიზმარში ნახა შენ
          დაბადებამდე. მის გარდა მე კიდევ ორი და მყავს. ერთი, შოისიანე,
          მშობიარობას გადაჰყვა. მისი ქმარი იყო კატალონიელი ჰერცოგი კიოტი,
          რომელიც ცოლის სიკვდილის შემდეგ გაღიმებული აღარავის უნახავს. მის
          ქალიშვილზე, სიგუნეზე მზრუნველობა დედაშენმა ითავა. შოისიანეს სიკვდილმა
          გული ძალიან მატკინა. მას სათნო გული ჰქონდა და იმ კიდობანს ჰგავდა,
          ბიწიერების წარღვნას რომ დაგაღწევინებს თავს. ჩემი მეორე და უმწიკვლო
          ქალწულია. ის გახლავთ რეპანსე დე შოიე, მცველი გრაალისა. გრაალი ისე
          მძიმეა, რომ მთელი ცოდვილი კაცობრიობა მას ადგილიდან ვერ დაძრავს. ამ
          ქალწულს და ჩემს ძმას ანფორტასს ერგოთ მემკვიდრეობად გრაალის საუფლოს
          მბრძანებლობა. სამწუხაროდ, ანფორტასი, რა ხანია, უსიხარულოდ ცხოვრობს და
          იმის იმედიღა ასულდგმულებს, რომ ოდესმე მისი ეს ტანჯვა მარადიულ ლხენას
          მოაპოვებინებს. ეს მისი საწყალობელი ხვედრი ერთ უცნაურ მოვლენას
          უკავშირდება, რომლის შესახებაც ახლა გიამბობ, ძვირფასო დისწულო და თუ შენ
          ერთგულებას ატარებ გულით, მის ტანჯვას შეამსუბუქებ. როდესაც ფრიმუთელი
          დაეცა, მეფედ მისი უფროსი ვაჟი ეკურთხა; გრაალის მცველთა და გრაალის
          საძმოს მბრძანებელი ჩემი ძმა ანფორტასი გახდა. როცა მას გვირგვინი და
          სამეფო ძალაუფლება ებოძა, მაშინ ჩვენ, მისი და-ძმა, უწლოვანი ვიყავით.
          იმხანად ჩემი ძმაც ახალგაზრდა იყო, ახლად ამოწვერილი წვერ-ულვაშით. ეს ის
          ასაკია, როცა კაცს ტრფობისკენ მიუწევს გული და სიყვარულიც ისე მძლავრობს
          თავის რჩეულებზე, რომ სამარცხვინოც კია. მაგრამ თუ გრაალი მბრძანებელი
          სხვა ქალს შეიყვარებს, და არა იმას, ვისი სახელიც გრაალის ქვაზე
          დაიწერება, ის ამ თავნებობისთვის სასტიკად ისჯება. ჩემს მბრძანებელსა და
          ძმას კი გულში ჩაუვარდა ერთი კეთილშობილი ქალბატონი (ასე მოაჩვენა მან
          თავი). მას წარმოდგენა არ ჰქონდა, ვინ იყო ის ქალი სინამდვილეში. მისი
          მსახურების ნიშნად მან მრავალი ბრძოლა გადაიხადა და მრავალი ფარიც
          შეანგრია. ამ მშვენიერმა ჭაბუკმა თავისი ფათერაკიანი თავგადასავლებით
          დიდება და პატივი მრავალ ქვეყანაში მოიპოვა, სადაც კი რაინდები
          ცხოვრობენ. მისი საბრძოლო შეძახილი იყო „Amor!“, რაც მის მოკრძალებულ
          ბუნებაზე როდი მეტყველებდა. ერთ დღესაც მან, მისიანების სავალალოდ,
          მარტოდმარტომ გააჭენა ცხენი თავგადასავლის საძიებლად. ტრფიალებით
          გულანთებული, ტრფობის სახელით ბრძოლასა და გამარჯვებაში დაეძებდა
          ბედნიერებას. მაშინ შენი საყვარელი ბიძა ორთაბრძოლაში მოწამლული შუბით
          დაჭრა სასირცხვო ადგილას და დასნეულებულს კარგა ხანს მოუწია გაუნძრევლად
          წოლა. ეს ერთმა წარმართმა ჩაიდინა, რომელიც წარმოშობით ეთნისიდან იყო,
          სადაც სამოთხიდან გამომავალი ტიგროსი მიედინება. ამ წამართს ურყევად
          სჯეროდა, რომ თავისი მკლავის ძალით შეეძლო, გრაალი მოეპოვებინა, ამიტომ
          მისი სახელი შუბის ტარზე ამოეკაწრა. გრაალის სასწაულმოქმედი ძალის ამბავს
          მასთანაც მიეღწია და მიეზიდა ის. ასე რომ, მან გადაკვეთა მრავალი ქვეყანა
          და გადაცურა მრავალი ზღვა, რათა უცხოეთში ეძება რაინდული ორთაბრძოლები.
          მაგრამ, ჩვენდა საბედნიეროდ, ის ამ ბრძოლას შეეწირა. ბიძაშენმა, თუმცაღა,
          ამ ბრძოლაში გამარჯვება მოიპოვა, მაგრამ მას სხეულში შუბის წვერი ჩარჩა.
          როდესაც მეფე თავისიანებს დაუბრუნდა, იქ დიდი მოთქმა-ვაება ატყდა. რაც
          შეეხება წარმართს, ის ბრძოლის ველზე უსულოდ იწვა, ჩვენ კი არავითარი
          მიზეზი გვქონდა, მისი სიკვდილი გვეგლოვა. მკვდარივით გაფითრებულ და
          ძალაგამოლეულ მეფეს ექიმებმა ჭრილობა დაუთვალიერეს და სხეულში ჩარჩენილი
          შუბის წვერიც აღმოაჩინეს. გარდა ამისა, იარაში ბამბუკის ნაფოტიც
          ჩარჩენილიყო და ერთმა ექიმმა მას ბამუკის ნატეხიცა და შუბის რკინის
          წვერიც ამოაცალა. მე კი ლოცვა-ვედრებით დავეცი მუხლებზე და მადლობა
          შევწირე ყოვლისშემძლე უფალს, რომ რაინდული ყოფა არ მოგვიშალა და ჩემი
          ძმა, უფლისავე სადიდებლად, ამ გასაჭირისგან იხსნა. დავიფიცე, რომ ხორცს,
          თევზეულს და ღვინოს, და იმ ყველაფერს, რომლის ძარღვშიდაც სისხლი ჩქეფს,
          პირს აღარ დავაკარებდი. და მას შემდეგ ეს ფიცი არასდროს გამიტეხავს.
          მაგრამ ის, რომ მე ხმლის ტარებაზეც უარი განვაცხადე, ძვირფასო დისწულო,
          ეს გრაალის საძმოსთვის ახალი გლოვის საბაბად იქცა. ერთხმად აყვირდნენ,
          აბა, ვიღამ უნდა დაიცვას გრაალის საიდუმლოო და ნათელი თვალებიდან ცრემლი
          გადმოსცვივდათ. მეფე სასწრაფოდ გრაალთან მიიყვანეს, უფალი რომ
          დახმარებოდა მას. როცა მეფემ გრაალს შეავლო თვალი, ტანჯვა გაუმრავლდა,
          რამეთუ მიხვდა, რომ სიკვდილი არ შეეძლო; და მას არც ჰქონდა სიკვდილის
          უფლება, რადგან მე მწირის ცხოვრება ვარჩიე და აწ მასღა უწევდა გრაალის
          კეთილშობილი მოდგმის მბრძანებლობა, მისი დასუსტებული ძალებით. მეფეს
          ჭრილობა ერთიანად დაჩირქებოდა; მიუხედავად იმისა, რომ ურიცხვი მალამო და
          სამკურნალო საშუალება გამოიყენეს, ყველაფერი ამაო აღმოჩნდა. არ გაჭრა
          გველგესლას, ასპიტის, Echontius-, Lisis-, Jecis-, Ecidemon-,
          Meatrissclangen და სხვა შხამიანი გველების შხამსაწინააღმდეგო
          საშუალებებმა, არც სხვა მალამოებმა თუ სამკურნალო ბალახებმა, რომელსაც
          ექიმები ასეთ დროს იყენებენ. მოკლედ: ვერაფერი გიშველის, თუ განკურნება
          უფლის ნება არ არის! განკურნების იმედით სამოთხის მდინარეებს - გეონს,
          ფისუნს, ევფრატსა და ტიგროსს მივაშურეთ და ძალზე მივუახლოვდით სამოთხიდან
          მათი გამოდინების ადგილს, სადაც ისევ ტრიალებს სამოთხის საუცხოო და
          მომაჯადოებელი სურნელი. ეგებ იქ მაინც მიგვეგნო სამკურნალო ძალის მქონე,
          ჩვენთვის უცნობ მცენარეთათვის. მაგრამ ესეც ფუჭი ძალისხმევა აღმოჩნდა, და
          ტკივილი არაფერმა შეგვიმსუბუქა. წამლის ძებნა ახლა სხვაგან განვაგრძეთ.
          მოვიძიეთ მცენარე, რომელიც სიბილემ ჯოჯოხეთის ტანჯვისგან თავდასახსნელად
          და ფლეგეტონისა და ქვესკნელის სხვა მდინარეთა ნისლისგან დასაცავად ურჩია
          ენეასს. დიდი ძალისხმევისა და კარგა ხნის ძებნის შემდეგ, როგორც იქნა,
          ვიპოვეთ ეს მცენარე, რადგან ვეჭვობდით, რომ ეს საძაგელი, ჩვენი სიხარულის
          წარმტაცი, მომაკვდინებელი შუბი ჯოჯოხეთის ცეცხლში იყო მოშხამული და
          ნაწრთობი. მაგრამ ეს ასე არ იყო. არსებობს ერთი ფრინველი - ვარხვი. როცა
          ის ბარტყებს ჩეკავს, ისეთი ზღვარდაუდებელი სიყვარულით ევლება თავს, რომ
          საკუთარ მკერდს იფატრავს და გადმოდინებულ სისხლს მათ ნისკარტში აწვეთებს.
          თავად კი კვდება. იმ იმედით, რომ ასეთ თავგანწირვას კურნების ძალა
          ექნებოდა, მოვიპოვეთ მისი სისხლი და იარაზე წავუსვით. მაგრამ არც ამან
          გვიშველა. კიდევ არსებობს ერთი ცხოველი, რომელსაც მარტორქა ჰქვია. ამ
          ცხოველს ხელდაუკარებელი ქალწულის მიმართ იმგვარი გრძნობა და ნდობა
          უჩნდება, რომ მის კალთაში თავჩადებული იძინებს. მეფის ტანჯვა რომ
          შეგვემცირებინა, ჩვენ მოვიპოვეთ ამ ცხოველის გული და კარბუნკულის ქვა
          (karfunkelschtein - მითოლოგიაში: წითელი ძვირფასი ქვა), რომელიც მას
          რქის ქვემოთ, შუბლის ძვალში ეზრდება. ეს ქვა ჯერ ზემოდან გადავუსვით
          ჭრილობას, შემდეგ შიგნითაც შევაცურეთ, მაგრამ ჭრილობას ჩირქი არ
          მოშორებია და არც ფერი შეუცვლია, და ჩვენც მეფესავით ვიტანჯებოდით. არის
          ასეთი მცენარე - ყვანცალა (Natterwurz). ის მკვდარი დრაკონის სისხლიდან
          აღმოიზრდება და იდუმალ კავშირში იმყოფება ზოდიაქოთა სრბოლასთან. ახლა
          შევეცადეთ, დრაკონის ზოდიაქო გამოგვეყენებინა ცდომილ მნათობთა უკუსვლისას
          და მთვარის კლების დროს, როცა ჭრილობით გამოწვეულ ტკივილი ძლიერდება.
          მაგრამ მისი ესოდენ ამაღლებული წარმომავლობის მიუხედავად, ეს სამკურნალო
          მცენარეც ვერაფერში დაგვეხმარა. ბოლოს ლოცვით მუხლმოყრილი გრაალს
          შევევედრეთ (სიტყვასიტყვით ასე წერია. ე. კ.). ამ დროს მის ზედაპირზე
          წარწერა გამოჩნდა: ოდესმე მოვა რაინდი; და თუ მას თანაგრძნობით აევსება
          გული და მეფის ბედკრულ ხვედრზე კითხვას დასვამს, მთელ ამ ტანჯვა-წამებას
          ბოლო მოეღებაო. მაგრამ ამ კითხვის მნიშვნელობაზე მას კაციშვილმა არაფერი
          უნდა ამცნოს, თორემ კითხვა ძალას დაკარგავს და მისგან საშველი არ იქნება:
          ჭრილობა არ მოშუშდება და უწინდელზე უფრო მტკივნეული გახდებაო. იქ კიდევ,
          აი, რა ეწერა: „ყველაფერი კარგად გაიგეთ? თუ ვინმე მიანიშნებს ამ ციურ
          საიდუმლოზე, მხოლოდ ავნებს ამ საქმეს. თუ ის რაინდი პირველივე ღამეს
          კითხვას არ დასვამს, ნიშნავს, რომ მან ეს შესაძლებლობა ხელიდან გაუშვა.
          მოგვიანებით დასმული კითხვა უშედეგოა. მაგრამ თუ ის მაშინ დასვამს
          კითხვას, როცა ჟამი მოწეულია, სამეფოს მბრძანებლობა მას გადაეცემა და
          უზენაესის ნებით, მთელ ამ უბედურებასაც ბოლო მოეღება. ანფორტასი
          განიკურნება, თუმცა მეფობას დაემშვიდობება. ამდენად, ჩვენ გრაალზე
          ამოვიკითხეთ, რომ ანფორტასის ტანჯვას თანაგრძნობით აღსავსე კითხვა
          დაასრულებდა. და ჩვენც ჭრილობის დამუშავება სხვადასხვა
          ტკივილგამაყუჩებელი საშუალებით ვიწყეთ, როგორიცაა ნარდის ცნობილი მალამო,
          თრიაქის შემცველი მალამოები, აგარის ხის კვამლი და ა. შ., მაგრამ
          ანფორტასს მაინც გაუსაძლისი ტკივილი ტანჯავდა. იმხანად მივატოვე მე
          იქაურობა - მწუხარების სავანე. მოგვიანებით ახდა წინასწარმეტყველება და
          მოხსენიებული რაინდი მართლაც მივიდა გრაალთან. აჰ, ნეტავ საერთოდ არ
          გამოჩენილიყო! მხოლოდ თავი შეირცხვინა! თუმცაღა, მასპინძლის ტანჯვა
          თვალსაჩინოდ შეიმჩნეოდა, თავში აზრადაც არ მოსვლია, ეკითხა: „ბატონო, რა
          დაგემართათ?“ და რადგან თავისი სიბრიყვის გამო ამ კითხვის დასმის
          შესაძლებლობა არ გამოიყენა, ხელიდან გაუშვა ის დიდი ბედნიერებაც, რაც მას
          ელოდა.“ ამ სიტყვებმა ორივეს გული დაუნაღვლიანა. ამასობაში შუადღეც
          მოსულიყო და მასპინძელმა თქვა: „წავიდეთ, რამე მოვიძიოთ წასახემსებლად.
          შენი ცხენიც მშიერია და ჩვენც არაფერი გაგვაჩნია, თუ უფალმა არ გვიბოძა.
          ჩემს სამზარეულოში ცეცხლი ოდნავ ღვივის. მას უნდა დასჯერდე დღესაც და
          მერეც, რამდენ ხანსაც დარჩები აქ. თოვლი რომ არ მოსულიყო, დღეს
          მცენარეებში გაგარკვევდი. ღმერთმა ქნას, რომ მალე დადნეს! ურთხმელის
          ნორჩი რტოები მოვტეხოთ. მუნსალვეშეში ცხენები უეჭველად უკეთეს საკვებს
          არიან ნაჩვევი, მაგრამ შენცა და შენს ცხენსაც არასდროს გეყოლებოდათ ისეთი
          მასპინძელი, ვინც ჩემსავით ხელგაშლილად დაგხვდებოდათ, ამის საშუალება რომ
          მქონდეს.“ ამის შემდეგ ისინი საზრდოს საძებნელად გაეშურნენ. პარციფალს
          ცხენის საკვები ანაღვლებდა, ხოლო მასპინძელმა ძირხვენები ამოთხარა, რითიც
          თავად დანაყრდებოდნენ. ამასთან, მასპინძელი მკაცრად იცავდა რაინდული
          ორდენის წესებს და მეცხრე საათამდე (შუადღის სამი საათი) ერთი
          ძირხვენისთვისაც არ დაუკარებია პირი, თუმცაღა ბევრი ამოეთხარა.
          ძირხვენები მან ბუჩქზე ჩამოკიდა და ძებნა განაგრძო. იყო დღეები, როცა ის
          ხელცარიელი დაბრუნებულა შინ, რადგან იმ ბუჩქისთვის, რომელზეც საკვები
          ჩამოკიდა, ვეღარ მიუგნია. ორივემ, სტუმარმაც და მასპინძელმაც, მოჩუხჩუხე
          წყაროს მიაშურა. იქ მათ ბალახეულობა და ფესვები გარეცხეს, ხალისისა და
          მხიარული სიცილის გარეშე. ბოლოს ხელებიც დაიბანეს. როცა პარციფალმა ცხენს
          ურთხმელიც ყლორტები დაუყარა, ორივე სამზარეულოში შევიდა, სადაც ნახშირი
          იწვოდა. სხვა კერძს იქ ვერ ვერ მოიძიებდი, ვერ შემწვარსა და ვერც
          მოხარშულს, რადგან სამზარეულო სრულებით ცარიელი იყო. პარციფალს
          ჭკუა-გონება უჭრიდა და, გარდა ამისა, მისი მასპინძლის მიმართ ისეთ
          კეთილგანწყობას გრძნობდა, რომ უკეთ გამასპინძლებულად მიიჩნევდა თავს,
          ვიდრე გურნემანცთან, ან კიდევ მაშინ, როცა მუნსალვეშეში უამრავი
          მშვენიერი მანდილოსნის თვალწინ გრაალი მასპინძლობდა. მასპინძელმა
          დაკვირვებით და ბრძნულად თქვა; „დისწულო, ამ საზრდოს მწირ ლუკმად ნუ
          მიიჩნევ; რამეთუ, თავგამოდებითაც რომ ეძებო, ვერ მონახავ ისეთ
          მასპინძელს, რომელსაც ჩემსავით ემეტებოდეს შენთვის საუკეთესო,
          საუკეთესოთა შორის.“ პარციფალმა მიუგო: „დაე, შემრისხოს უფალმა, ოდესმე
          ამაზე გემრიელი რამ თუ ვინმეს მოურთმევია ჩემთვის.“ წახემსების შემდეგ
          ხელი არ დაუბანიათ, რადგან თვალში არაფერი მოხვედრიათ, ამის საბაბი რომ
          მისცემოდათ, როგორც ხდება ხოლმე თევზის ჭამის შემდეგ. რაც შემეხება მე,
          მინდა დაგარწმუნოთ: მე რომ მათი მონადირე ფრინველი ვყოფილიყავი და
          სანადიროდ წავეყვანეთ, ასეთი მწირი საკბილოს შემთხვევაში, ნადირობის
          ჟინით შეპყრობილი ხელიდან გავუსხლტებოდი მათ და რიგიანად მოვიხმარდი
          ფრთებს! თუმცა, რატომ დავცინი ამ პატიოსან ადამიანებს? ჩემმა ძველმა ზნემ
          შემახსენა თავი და იმიტომ! თქვენ ხომ უკვე მოისმინეთ, თუ რატომ არ
          ფლობდნენ ისინი ქონებას, რატომ ცხოვრობდნენ ასე ღარიბულად და უსიხარულოდ,
          ხშირად რატომ იყინებოდნენ და სითბოს რატომ არ დაეძებდნენ. ორივე
          ჭეშმარიტი ერთგულებით დაატარებდა უსაზღვრო გულისტკივილს და ბოლოს ამ
          ტანჯვის გამო უზენაესის ხელით ჯილდოც ებოძათ. ღმერთმა მათ მოწყალე თვალით
          გადმოხედა. პარციფალი და ღვთისმოსავი კაცი წამოდგნენ და თავლაში, ცხენთან
          წავიდნენ. მასპინძელმა ნაღვლიანად თქვა: „ვწუხვარ, რომ შიმშილობა გიწევს,
          რადგან შენს უნაგირზე ანფორტასის იარაღს ვხედავ.“ ცხენს რომ მიხედეს,
          მტკივნეული საუბარი განაახლეს. პარციფალმა უთხრა მასპინძელს: „ბატონო და
          ძვირფასო ბიძავ, ჩემი უბედურება უნდა შემოგჩივლო, რამაც დიდ სირცხვილში
          ჩამაგდო. თქვენი სულგრძელობის იმედი მაქვს, რომ მომიტევებთ; ნუგეშს ოდენ
          თქვენგან მოველი. მე ისე საშინლად მოვიქეცი, რომ სასო წარმეკვეთა და
          ტანჯვას ვერასოდეს დავაღწევ თავს, თუ თქვენ სამართლიანად არ
          მაზღვევინებთ. შემინდეთ ჩემი უგუნურება და მომეცით ბრძნული რჩევა:
          რაინდი, რომელიც მუნსალვეშეში მივიდა, ენით აღუწერელი ტანჯვა იხილა და
          ამის მიუხედავად კითხვა არ დაუსვამს, მე ვარ, მე უბედური! ბატონო, ეს
          ჩემი შეცდომა იყო!“ წამოიყვირა მასპინძელმა: „ეს რა მითხარი, დისწულო! აწ
          კი მართლაც გვაქვს მიზეზი, მთელი გულით ვიგლოვოთ და ვივიშვიშოთ! ჭკუას
          ვერ უხმე და ბედნიერება ქარს გაატანე! ხუთი გრძნობა, უფალმა რომ გიბოძა,
          ვერ გამოიყენე! რატომ არ შეგძრა თანაგრძნობამ, როცა ანფორტასის სნეულება
          იხილე? მიუხედავად ამისა, მე მაინც მოგცემ რჩევას. პირველ რიგში, აი,
          ამას: „სრულად ნურასდროს მიეცემი სასოწარკვეთას და შენს მწუხარებას
          საზღვარი დაუწესე! ადამიანი უცნაური არსებაა! ზოგჯერ ახალგაზრდობაში
          ბრძენია, ხოლო სიბერეში იმდენად ბრიყვდება, რომ სიწმინდის სარკეს
          ამღვრევს და ოდინდელ წმინდა სწრაფვებს ბღალავს; სიჭაბუკის ხანის მწვანედ
          მობიბინე სიქველე ჭკნება; არადა, კაცმა ეს სიქველენი სიბერემდე უნდა
          შეინრჩუნოს და ფესვი უნდა გაადგმევინოს, რამეთუ ესაა, რაც მას აღამაღლებს
          სხვათა თვალში. მე რომ შემეძლოს, შენი სიქველე ხელახლა ავაბიბინო და შენს
          გულს ისეთი მხნეობა მივანიჭო, რომ ადამიანის ფასს ჩასწვდე და ღმერთის
          მიმართაც ეჭვი გაგეფანტოს, მაშინ შენს უზენაეს მიზანსაც მიაღწევ და კვლავ
          მოიპოვებ იმას, რაც დაგიკარგავს. უფალს არ მიუტოვებიხარ. მეც მისი
          სახელით გიდგავარ გვერდით და გაძლევ რჩევას. მითხარი, მუნსალვეშეში შუბი
          თუ ნახე? როცა სატურნი თავის უმაღლეს პოზიციას აღწევს, ამას ჩვენ
          ვამჩნევთ ჭრილობის მდგომარეობისა და შუა ზაფხულში მოსული თოვლის
          მეშვეობით. ამ დროს შინაგანი სიცივე შენს საყვარელ ბიძას განსაკუთრებით
          აწამებს; ეს ტკივილი სხვა ტკივილით რომ გადაიფაროს, შუბის წვერი
          ჭრილობაში უნდა შეარჭო. ამით აიხსნება, თუ რატომ იყო შუბის წვერი
          სისხლიანი. როცა სრბოლას იწყებენ განსაზღვრული პლანეტები, ცდომილი გზებით
          რომ მოძრაობენ სხვა მნათობთა ზემოთ, გრაალის საძმოში გლოვის ჟამი დგება.
          ჭრილობაზე მთვარის ავსება-კლებაც მსგავსადვე მოქმედებს. ამ დროს მეფეს
          მოსვენება ეკარგება, შინაგანი გამყინვარება მოიცავს და სხეული თოვლზე
          მეტად უცივდება. ამიტომ ჭრილობაზე შუბის რკინის წვეტს ადებენ, რომელზეც
          წაცხებულია მხურვალე შხამი და სიცივე სხეულიდან მას გამოაქვს. რკინა
          გარედან დაფარულია მინასავით გამჭვირვალე, ყინულისებრი ფენით, რომლის
          მოცილებაც მხოლოდ ტრიბუხეტის მიერ ოსტატურად გამოჭედილი ვერცხლის
          დანებითაა შესაძლებელი. ამგვარი ბასრპირიანი მახვილის გამოსაჭედად
          საგანგებო შელოცვის ცოდნა მოითხოვება, რომელიც ანფორტასის ხმალზეა
          ამოტვიფრული. მავანნი ირწმუნებიან, აზბესტი არ იწვისო, მაგრამ ამ მინის
          ციცქნა ნატეხიც რომ შეახო, მყისვე აალდება და დაიწვება. აი, ასეთ
          საკვირველ ძალას ფლობს ის შხამი. მეფეს არც ჭენება ძალუძს და არც
          სიარული, არც წოლა და არც დგომა. წესიერად ჯდომითაც ვერ ჯდება; მხოლოდ
          ნახევრადაა მიწოლილი და კარგად მოეხსენება, რაც სტანჯავს. მთვარის
          კლებისას საშინელი ტკივილი იპყრობს. იქვე შორიახლოს ბრუმბანეს ტბაა. იქ
          მიჰყავთ ხოლმე, რათა ტბის მაცოცხლებელმა ჰაერმა და სასიამოვნო სურნელმა
          ოდნავ მაინც დაუამოს ტკივილი. ამას ის თევზაობის დღეს არქმევს, თუმცაღა,
          ციხესიმაგრეში იმაზე გაცილებით მეტი მოითხოვება, ვიდრე ტკივილებით
          გატანჯულს შეუძლია იქ დაიჭიროს. ასე წარმოიშვა თქმულება, რომ ის
          მეთევზეა, რაც მან ვეღარ გადაათქმევინა ხალხს, მიუხედავად იმისა, რომ ამ
          მწუხარე და უსიხარულო კაცს არც ორაგული გამოჰქონდა გასასაღებლად და არც
          სალამურა.“ თქვა პარციფალმა: „მე შემხვდა მეფე, როდესაც მის ნავს ტბაში
          ღუზა ჩაეშვა და ნამდვილად მეგონა, რომ თევზაობდა ანდა დრო გაჰყავდა. იმ
          დღეს მრავალი მილი მქონდა გავლილი, თუმცა პელრაპაირე მხოლოდ შუადღის პირს
          დავტოვე. მოსაღამოვებულზე ღამის გასათევს დავუწყე ძებნა. ამაში კი ჩემი
          ძვირფასი ბიძა დამეხმარა.“ „ძალზე სახიფათო გზა გაგივლია.“ თქვა
          მასპინძელმა. „ის მრავალ საგუშაგოს ჩაუვლის გვერდით, რომელთაგან თითოეულს
          რაინდთა რაზმი ისე საგულდაგულოდ დარაჯობს, რომ ამ ბარიერს მზაკვრობით
          ვერავინ გადალახავს. ვინც გრაალის მცველთა საგუშაგოსთან მიაჭენებს ცხენს,
          ის თავის სიცოცხლეს სასწორზე დებს. აქ პატიებას არავინ ელის, სამკვდრო-
          სასიცოცხლოდაა საქმე! და ეს გრაალის მცველებს ცოდვათა მოსანანიებლად
          დაეკისრათ.“ „მე მაშინ დაუბრკოლებლად მივედი იქამდე, სადაც მეფე დარდს
          იქარვებდა“, თქვა პარციფალმა. „საღამოს კი მისი მწუხარებით აღსავსე
          სასახლეც ვიხილე. რად იყო ყველა დაღვრემილი? როცა ერთმა პაჟმა დარბაზში
          შემოიტანა შუბი, სისხლიანი წვერით და ოთხივე კედელს შემოატარა, დარბაზში
          დიდი მოთქმა-გოდება ატყდა.“ მასპინძელმა უთხრა: „დისწულო, იმხანად მეფეს
          უსაშველო ტკივილი ტანჯავდა; სატურნი თავის უმაღლეს პოზიციას უახლოვდებოდა
          და გაუსაძლის სიცივეს აფრქვევდა. საკმარისი აღარ იყო ჭრილობაზე შუბის
          წვერის ჩვეულებისამებრ მიდება, საჭირო გახდა მისი შიგ შერჭობა. სატურნის
          მიახლოება უმაღლეს პოზიციასთან მეფემ წინდაწინ იგრძნო, მაშინ როცა
          ბუნებაში მოგვიანებით აცივდა. თოვითაც არ მოუთოვია. ფანტელებმა მხოლოდ
          მომდევნო ღამეს იწყო ცვენა, მიუხედავად იმისა, რომ ზაფხული უკვე ძალას
          იკრეფდა. მეფის ტკივილი ესოდენ საშინელი სახით რომ უნდა დაძლეულიყო, აი,
          ამან გამოიწვია გრაალის საძმოს მოთქმა-გოდება.“ თქვა ღვთისმოსავმა
          ტრევრიცენტმა. „ყველა ტკივილმა მოიცვა, რადგან თითოეული მათგანი შუბის
          წვერს საკუთარ გულში გრძნობდა, რაც მათ ყოველგვარ სიხარულს უსპობდა.
          მაგრამ ეს გულწრფელი თანაგრძნობა იმის მაუწყებელი იყო, რომ ქრისტიანულ
          სწავლებას ცხოვლად გაედგა მათში ფესვი.“ პარციფალმა უთხრა მასპინძელს:
          „მე მეფესთან ოცდახუთი კეთილშობილი და ზრდილი ქალწულიც ვიხილე.“
          მასპინძელმა მიუგო: „ღვთის ნებით, გრაალის სამსახურში ქალწულებიც უნდა
          ჩადგნენ. გრაალის მსახურება რჩეულთა ხვედრია. ამას მხოლოდ ზნეკეთილი და
          ღირსეული რაინდები აღწევენ. მაგრამ როცა ცდომილ მნათობთა სრბოლა უმაღლეს
          წერტილს აღწევს, გრაალის საძმოს მწუხარება ეუფლება. რა ხანია, ეს ღვთის
          რისხვა თავს დატყდომიათ! როდისღა ეღირსებათ მათ სიხარული?! დისწულო,
          კიდევ რაღაცას გეტყვი და უნდა მერწმუნო. გრაალის საძმო ერთდროულად იღებს
          და გასცემს კიდეც. ისინი, ერთი მხრივ, თავისთან იღებენ წარჩინებული
          გვარისა და მშვენიერი გარეგნობის ბავშვებს, ხოლო, მეორე მხრივ, ქვეყნად
          წარგზავნიან მბრძანებლებს და როცა რომელიმე დაობლებული ქვეყნის ხალხს,
          უფლის სადიდებლად, სურს ახალი მბრძანებელი გრაალის საძმოდან მოიხმოს, ეს
          სურვილი უსრულდება. მაგრამ ეს ხალხი ამ მეფეს მორჩილად უნდა ემსახუროს,
          რამეთუ ის უფლის მიერაა კურთხეული. გრაალი კაცებს ფარულად წარგზავნის,
          ხოლო ქალწულები, ამის საპირისპიროდ, გრაალის საძმოს ყველას დასანახად
          ტოვებენ. ესეც იცოდე: მრავალი წლის წინ კასტისის მეფემ ჰერცელოიდეზე
          იქორწინა. ჰერცელოიდე მას ქალწული ჩაბარდა, მაგრამ მეფეს მისი ტრფობა არ
          დასცალდა; სიკვდილმა განაშორა ისინი ერთმანეთს. მანამდე კი მან დედაშენს
          ორი სამეფო, ვალუა და ნორგალი გადაულოცა, დედაქალაქებით - კანვალუათი და
          კინგრივალსითურთ. მაგრამ მეფეს დიდი დღე არ ეწერა და გრაალის სასახლიდან
          შინ რომ ბრუნდებოდა, ორთაბრძოლაში დაიღუპა. ასე რომ, ჰერცელოიდე
          კანონიერი მბრძანებელი იყო ორი სამეფოსი, როდესაც მან მეუღლედ გახმურეტი
          ამოირჩია. ამრიგად, გრაალი ქალწულებს ღიად, ხოლო რაინდებს ფარულად
          გზავნის ქვეყნად, რათა მათი შთამომავლები კვლავ გრაალის სამსახურში
          ჩადგნენ. ამ ბავშვებმა გრაალის საძმო უნდა გაამრავლონ და გრაალის
          მსახურება უფლის ნება-სურვილისამებრ უნდა აღასრულონ. მაგრამ გრაალის
          სამსახურში მდგომ რაინდს ქალის სიყვარული ეკრძალება. მხოლოდ მეფეს ეძლევა
          ნება უმწიკვლო ქალწულზე დაქორწინებისა და ასევე იმ რაინდს, რომელსაც
          უფალი რომელიმე უმეფო ქვეყნაში მიავლენს. მე გადავედი ამ აკრძალვას და
          ერთ ქალბატონს სამსახური აღვუთქვი, რათა მისი სიყვარული მომეპოვებინა.
          ჭაბუკური მგზნებარებით, ქმედების ჟინითა და სატრფოს გულის მოგების
          წყურვილით შეპყრობილმა, მრავალი ცხარე ბრძოლა გადავიტანე. ფათერაკიან
          თავგადასავალთა დაუოკებელმა ძიებამ ისე გამიტაცა, რომ რაინდულ
          ასპარეზობებს აღარც ვკადრულობდი. ჩემმა სიყვარულმა ცხოვრების უსაზღვრო
          ხალისით აღმავსო და უამრავ ბრძოლაში გამარჯვება მომაპოვებინა. ტრფობის
          ძალამ მიბიძგა, რომ უცნობ და შორეულ ქვეყნებში გამეწია. სატრფოს
          სიყვარულს ვუძღვნიდი ყველა ბრძოლას, როცა წარმართებსა თუ ქრისტიანებს
          მუსრს ვავლებდი, სანატრელი ჯილდოს მოპოვების იმედით. აი, ასე,
          მანდილოსნის ტრფობით შეგულიანებულმა, ბრძოლა-ბრძოლით მოვიარე
          ქვეყნიერების სამი ნაწილი: ევროპა, აზია და შორეული აფრიკა.
          განსაკუთრებით რომ გამომეჩინა თავი, გაურიონს მივაშურე. იქ ფეიმურგანის
          მთის წინ უამრავი ორთაბრძოლა გავმართე. ურიცხვი ბრძოლის გადახდა მომიწია
          აგრემონტინის მთასთანაც. იქ, მთის ერთ მხარეს, თუ ვინმეს საბრძოლველად
          გამოიწვევ, ცეცხლოვან მეტოქესთან მოგიწევს შეტაკება, ხოლო მეორე მხარეს -
          ბრძოლის წყურვილით არავინაა ანთებული. როცა ასე, თავგადასავალთა
          ძიებ-ძიებაში, როჰასის მთას მივადექი, იქ ვენდელ (სლავების ზოგადი
          სახელი) უშიშარ რაინდთა რაზმი შემომეყარა. სხვა დროს, სევილიიდან გავცურე
          და ცილისა და ფროილის გავლით ჩავედი აკვილეაში. ჰაი-ჰაი! მე იქ მამაშენს
          შევხვდი! ეს მოხდა სევილიაში ჩემი ჩასვლისას; იქ ჩემთვის ანჟუს
          მბრძანებელს ბინა გაემზადებინა. მთელი ჩემი ცხოვრება საგლოვად მაქვს,
          ბაღდადში რომ გაემგზავრა და იქ სიკვდილს ეწია. ეს ხომ შენც მომიყევი. ამ
          უბედურების გამო დარდი გულიდან არ მცილდება. ჩემი ძმა ანფორტასი უზომოდ
          გულკეთილია და ხშირად მაძლევდა უფლებას, უჩუმრად გამეწია სამოგზაუროდ. მე
          მუნსალვეშედან მისი იალქანი წამოვიღე და გავქუსლე კარკუბრასკენ,
          ბარბიგიოლის საეპისკოპოში, იქ, სადაც პლიმიციოლი ზღვას უერთდება; როცა
          კარკუბრას ბურგგრაფმა ჩემი ძმის იალქანი იცნო, მეაბჯრეებიც მომცა და
          საჭურველიც, რაც მე მოგზაურობისას და ორთაბრძოლებში გამომადგებოდა.
          მოკლედ, არაფერი მომაკლო. მუნსალვეშედან მასთან მე მარტოდმარტო მივედი და
          ასევე მარტო უნდა გავბრუნებულიყავი უკან, ამიტომ ჩემი ამალა ისევ მას
          გადავულოცე. ახლა ესეც ისმინე, საყვარელო დისწულო. მამაშენმა სივილიაში
          თვალი მომკრა თუ არა, ის წამსვე მიხვდა, რომ მისი მეუღლის, ჰერცელოიდეს
          ძმა ვიყავი, თუმცაღა, მანამდე არასდროს ვუნახავვარ. მე იმხანად მართლაც
          205 თვალტანადი, უწვერული ჭაბუკი ვიყავი. როცა ის ჩემს ბინაში მოვიდა,
          საზეიმოდ დავიფიცე, რომ შეეშალა და ჰერცელოიდეს ძმა არ ვიყავი. როცა ამან
          არ გაჭრა, მომიწია, სიმართლე მეღიარებინა ოთხი სიხარულით გაბრწყინებული
          თვალის წინაშე. ჩვენ ძვირფასი საჩუქრები გავუცვალეთ ერთმანეთს.
          რელიკვიათა ზარდახშა, შენ რომელიც ნახე, იმ პატიოსანი ქვებითაა შემკული,
          რომელიც მაშინ იმ უბადლო გმირმა მისახსოვრა. ის სამყურას ფოთოლზე მუქი
          მწვანეა. მამაშენმა მეაბჯრედ მომაბარა თავისი დისწული ითერი,
          კუკუმერლანდის მეფე, რომლის გულსაც სიბილწე არასდროს გაკარებია. რადგან
          იქ დიდხანს ვერ შევყოვნდებოდით, ერთმანეთს გამოვეთხოვეთ. გახმურეტმა
          ბარუკისკენ გასწია, ხოლო მე როჰასისკენ. როდესაც ცილის გავლით იქამდე
          ჩავაღწიე, ერთმანეთის მიყოლებით სამ ორშაბათს ცხარე ბრძოლა გადავიტანე
          და, ჩემი აზრით, ერთობ შემართებითაც ვიბრძოდი. იქიდან პირდაპირ დიდ ქალაქ
          განდინში გავქუსლე, რომელსაც ეს სახელი პაპაშენის პატივსაცემად დაერქვა.
          ეს ქალაქი იმ ადგილას მდებარეობს, სადაც გრაიენა ოქრომბად დრაუს ერთვის.
          იქ ითერს ყველა კარგად იცნობდა, რადგან ამ ქალაქში ცხოვრობდა მისი
          სატრფო, შენი დეიდაშვილი. ის იმ ქვეყნის მბრძანებელი იყო. განდინ ანჟუელს
          ქვეყნის რეგენტად დაესვა. მისი სახელია ლამირე, ხოლო ქვეყანას შტირია
          ჰქვია. დიახ, ასეა, ვისაც რაინდული ცხოვრება სურს, მან მრავალი ქვეყანა
          უნდა მოიაროს.. დიდად დამამწუხრა ჩემი წითელი მეაბჯრის სიკვდილმა; მისი
          პატივისცემით ლამირემ დიდი თავაზით მიმიღო. ითერი შენი სისხლით ნათესავი
          იყო. და შენ სისხლისმიერი კავშირი შებღალე! ღმერთი ამ უღირს საქციელს არ
          დაგივიწყებს და ამისთვის, სავარაუდოდ, პასუხსაც გაგებინებს. თუ გინდა,
          უფლმა შეგინდოს, ეს საქციელი უნდა მოინანიო! ღრმა გულისტკივილით
          გეუბნები, რომ ორი მძიმე ცოდვა გაწევს კისერზე: ითერი მოკალი და დედაშენი
          სიკვდილის პირას მიიყვანე! მას შენ მთელი სულითა და გულით უყვარდი და
          როცა ის მიატოვე, სიკვდილს ეწია. დაჰყევი ჩემს რჩევას და მოინანიე
          ცოდვები! დაფიქრდი შენი აღსასრულის დღეზე და აქ, მიწაზე ძალ-ღონე არ
          დაიშურო, შენმა სამშვინველმა სასუფეველში სამარადისო მშვიდობა რომ
          ჰპოვოს.“ ამის შემდეგ მასპინძელმა მშვიდად ჰკითხა: „დისწულო, ჯერ ჩემთვის
          არ გითქვამს, თუ როგორ იგდე ხელთ შენი ცხენი!“ „ბატონო, მე ის ბრძოლაში
          მოვიპოვე, მას შემდეგ, რაც სიგუნეს დავშორდი, რომელსაც სენაკის წინ
          დაველაპარაკე. მალევე შევეტაკე ერთ მუნსალვეშელ რაინდს, რომელიც ძირს
          დავეცი და მისი ცხენი მე დამრჩა.“ ჰკითხა მასპინძელმა: „მისი კანონიერი
          მფლობელი ცოცხალი დარჩა?“ „ბატონო, დავინახე, რომ უკან გაბრუნდა, ცხენი
          კი გვერდიდან არ მომშორებია.“ „თუ შენ გრაალის საძმოს წევრებს ძარცვავ და
          ამასთანავე მათი სიყვარულის მოპოვებას ცდილობ, ეს ორი რამ ერთმანეთს
          როგორ ეთავსება?“ „ბატონო, მე ეს ცხენი ბრძოლაში მოვიპოვე! ვინც ამის
          გამო ჩემ გაკიცხვას აპირებს, ჯერ საგულდაგულოდ უნდა გაერკვიოს საქმის
          ვითარებაში. გარდა ამისა, ამ ბრძოლაში მე ჩემი ცხენი მომიკვდა.“ და
          პარციფალმა განაგრძო: „ვინ იყო ის ქალწული, რომელმაც გრაალი შემოიტანა და
          მე თავისი მოსასხამი მათხოვა?“ მასპინძელმა მიუგო: „ის დეიდაშენია,
          საყვარელო დისწულო. თავისი მანტია მან იმიტომ როდი გათხოვა, რომ თავი
          მოგეწონებინა. მას ეგონა, რომ შენ გრაალის მეუფე გახდებოდი და ამით მასაც
          და მეც გულის დარდს შეგვიმსუბუქებდი. ბიძაშენმა კი თავისი ხმალი გაჩუქა,
          და შენ შეცოდე, როდესაც სხვა დროს მჭევრმეტყველი პირი არ გახსენი და
          კითხვა, რომელსაც შენგან მოელოდნენ, არ დასვი. მაგრამ დავანებოთ ახლა
          თავი ამ ცოდვაზე თუ სხვა რამეზე ლაპარაკს და დავისვენოთ. დრო მოვიდა,
          მოსასვენებლად გავწიოთ.“ ქვეშაგები თუ საბანი მათთვის არავის
          შეუთავაზებია. ქვეშ თივა დაიგეს და მასზე დაწვნენ, თუმცაღა ეს ლოგინი მათ
          მაღალ წარმომავლობას სულ არ შეეფერებოდა. ასე ცხოვრობდა განდეგილთან
          პარციფალი თხუთმეტი დღის განმავლობაში და მასპინძელი მას მხოლოდ
          ბალახეულით და ძირხვენებით უმასპინძლდებოდა. მაგრამ მისი მანუგეშებელი
          სიტყვები პარციფალს შიმშილს სულ ავიწყებდა. ტრევრიცენტმა ის ცოდვებისაგან
          განწმინდა, ისე რომ, რაინდული ცხოვრებისგანაც არ გაუუცხოვებია. ერთ
          დღესაც პარციფალმა ჰკითხა: „ვინ იყო ის კაცი, გრაალის სიახლოვეს რომ იყო
          საკარცხულზე მისვენებული? თმა ჭაღარა ჰქონდა, სახე კი - ახალგაზრდული.“
          მასპინძელმა თქვა: ის იყო ტიტურელი, დედაშენის პაპა. მას პირველს გადაეცა
          გრაალის ალამი და გრაალის მცველობა დაეკისრა. მას პოდაგრა - უკურნებელი
          სენი ტანჯავს. ახალგაზრდული იერი კი იმის გამო აქვს შერჩენილი, რომ
          გრაალი მუდამ მის თვალწინაა. სწორედ ამიტომაც არ კვდება. ასე უნარჩუნებენ
          საწოლს მიჯაჭვულ მოხუცს სიცოცხლეს, მისი რჩევა- დარიგება რომ არ
          მოაკლდეთ. ახალგაზრდობაში მას მრავალი ქვეყანა მოუვლია და მრავალი ზღვა
          გადაუცურავს ორთაბრძოლათა გასამართად. თუ გსურს ბრწყინვალე და ღირსეული
          ცხოვრება გქონდეს, ქალებს მუდამ პატივისცემით მოეპყარი. ყველამ იცის, რომ
          ქალებსა და მღვდლებს თავდაცვა არ ძალუძთ, და რომ ღვთისმსახურებზე უფლის
          მადლია გარდამოსული! ამიტომ მუდამ ერთგულად ემსახურე მათ, თუ გინდა, რომ
          შენი ბოლო კეთილი იყოს. მღვდელს ყოველთვის გულითადად უნდა შეხვდე, რამეთუ
          მისი ტოლფასი ამქვეყნად არაფერია. იგია, ვინც ქადაგებს ქრისტეს ვნებაზე,
          რამაც დაღუპვისაგან გვიხსნა. ახებს რა თავის კურთხეული ხელს ჰოსტიას
          (სეფისკვერს), ამით ის ქრისტეს სხეულს ეხება, იმ უზენაესს სიკეთეს,
          რომელიც ზვარაკად იქნა გაღებული ჩვენთვის. როცა ღვთისმსახური თავის
          მსახურებას პირნათლად და პირუთვნელად აღასრულებს, მასავით წმინდა
          ცხოვრებას არავინ ეწევა. ამასობაში გამოთხოვების დღეც დადგა.
          ტრევრიცენტმა უთხრა პარციფალს: „გადმომაბარე შენი ცოდვები! შენი
          მონანიების თავდები მე ვარ ღვთის წინაშე. განუხრელად მიჰყევი იმას, რაც
          გითხარი და ამ გზიდან ნუ გადაუხვევ!“ამის შემდეგ ისინი გაიყარნენ; თქვენ
          კი, თუ სურვილი გაქვთ, იფიქრეთ იმაზე, რაც მოხდა.
        </p>
      </div>
    </section>

    <!-- ====== SCRIPTS ===== -->
    <script
      src="https://kit.fontawesome.com/4dd95a71c6.js"
      crossorigin="anonymous"
    ></script>
    <script src="../index.js"></script>
    <!-- ====== SCRIPTS ===== -->
  </body>
</html>
